---
title: KNIHA SEDMÁHantýrka
contentType: prose
---

## _(1)  
Původ_

  

PIGRITIA (lat. lenost) je strašné slovo.

Zplodila svět sám pro sebe: _la pègre_, rozuměj _krádež_, a peklo _la pégrenne,_ rozuměj _hlad_.

A tak je zahálka matkou.

Jejími dětmi jsou krádež a hlad.

Kde jsme se to octli? V oblasti hantýrky, argotu.

Co je to hantýrka? To je národ a nářečí zároveň; je to krádež dvojího druhu, lidu a jazyka.

Když před čtyřiatřiceti lety vyprávěč těchto vážných a ponurých událostí vsunul do svého díla, které psal za týmž cílem jako toto, zloděje, který mluví hantýrkou, vyvolalo to údiv a povyk.

Co? Jakže? Hantýrka? Vždyť hantýrka je strašná! Vždyť je to řeč galejí, trestnic, vězení, všeho, co je v lidské společnosti nejodpornějšího! Atd. Atd.

Nikdy jsme nepochopili tento druh námitek.

Od té doby dva velcí spisovatelé, z nichž jeden je hluboký pozorovatel lidského nitra a druhý neohrožený přítel lidu, Balzac a Eugène Sue, předvedli lupiče s jejich přirozenou řečí, jak to v roce 1828 učinil autor knihy _Poslední den odsouzence_[^31]_,_ a ozvaly se stejné námitky. Opakovalo se:

„Co nám chtějí spisovatelé říci tím odporným podřečím? Hantýrka je protivná! Až se člověk hnusem otřese!“

Kdo to popírá? Je tomu skutečně tak.

Odkdy je chybou vnikat hluboko a jít až na kloub věci, jde-li o prozkoumání rány, propastných hlubin nebo společnosti? Vždycky jsme si myslili, že to byl někdy odvážný čin a přinejmenším čin prostý a užitečný, hodný vlídné pozornosti, jaké si zasluhuje každý na sebe vzatý úkol, jejž jsme splnili. Proč nemáme všechno probádat, proč nemáme všechno prostudovat, proč se máme zastavit na půli cesty, proč? Zastavit se smí jenom sonda, ale nikdy badatel.

Jistě to není ani příjemný ani snadný úkol vnikat a hledat v nejnižších hlubinách lidského řádu, tam, kde končí pevná půda a začíná bláto, prohrabávat se a pátrat v kalných vodách, sledovat, zachycovat a vyvrhnout na veřejnost ještě teplé to odporné podřečí, z něhož crčí kal takto vynesený na světlo boží, ten neštovicemi poďobaný slovník, jehož každé slovo se zdá nečistým článkem obludy, která žije v bahně a v temnotách. Nic není smutnějšího než ve světle myšlenky pozorovat příšerné hemžení hantýrky v celé její nahotě. Připadá nám, že jsme právě vylovili to hnusné zvíře z jeho stoky. Jako bychom viděli strašnou živoucí a zježenou houštinu, která se třese, hýbe, vrtí sebou, chce zpátky do tmy, hrozí a obhlíží. Jedno slovo se zatne jako spár, jiné vypadá jako vyhaslé krvavé oko; některá věta štípe jako račí klepeto. Všechno to žije ohavnou životností věcí, které se uspořádaly uprostřed nespořádaností.

A teď, od které doby hrůza vylučuje studium? Odkdy nemoc zahání lékaře? Umíte si představit přírodovědce, který by odmítl prostudovat zmiji, netopýra, škorpióna, stonožku, tarantuli a hodil je zpátky do jejich neznáma se slovy: „Och! Jak je to ohyzdné!“ Myslitel, který by se odvrátil od argotu, podobal by se chirurgovi, který by se odvrátil od vředu nebo od bradavice. Co by to bylo za filologa, jenž by váhal probádat jazyková fakta, co by to bylo za filozofa, který by váhal propátrat sociální skutečnost? Neboť je nutné jasně říci těm, kdo to nevědí, že argot ve svém celku je literární jev a výsledek společenského vývoje. Co to vlastně je hantýrka? Je to řeč bídy.

Zde byste nás mohli zarazit, zde byste mohli říci, že skutečnost má obecnou platnost, čímž byste oslabili samu skutečnost; mohli byste namítnout, že všechna řemesla, všechna zaměstnání, a dodejme, téměř všechny stupně společenské hierarchie a všechny vzdělanostní útvary mají svoji hantýrku. Obchodník, který říká _Montpellier k mání; Marseille, nádherná kvalita,_ burzovní makléř, který říká _převod, prémie, běžný konec,_ hráč, který říká _terc a všechno, piky vedou,_ soudní vykonavatel na normandských ostrovech, který říká _nabývání plodů při držbě,_ operetní skladatel, jenž říká _vypískali můj kus,_ herec, který říká, že _hraje ze štégrajfu,_ filozof, který říká _fenomenální triplicita,_ lovec, který vykládá o myslivosti a říká _světla, běhy,_ frenolog, který mluví o _generickém, kombativním, sekretivním pudu,_ pěšák, který má svou _břízu,_ jezdec, který říká o svém koni _herka,_ učitel šermu, který říká _terce, kvarta, rompez,_ tiskař, který říká, že _hmatá,_ ti všichni, tiskař, šermíř, jezdec, pěšák, frenolog, lovec, filozof, herec, operetní skladatel, soudní vykonavatel, hráč, burzovní makléř, obchodník, všichni mluví hantýrkou.

Malíř, který říká můj _mazal,_ notář, který říká můj _poskok,_ parukář, který praví: _mé kulmy,_ švec, který říká můj _prťák,_ mluví hantýrkou. Přísně vzato a chceme-li to vzít dokonale, všechny různé způsoby označení pravé a levé strany: námořníkův _pravobok_ a _levobok,_ strojníkova _strana krále_ a _strana královny,_ kostelníkova strana _epištolní_ a _strana evangelijní_ jsou z oblasti argotu. Je argot upejpalek, jako byl argot preciózek. Palác Rambouillet souvisel v něčem se Dvorem divů. Je argot vévodkyň a svědčí o tom tato věta z milostného dopisu vznešené a krásné ženy z doby restaurace: „V tom tlachání najdete hromadu důvodů, abych se osmělila.“ (Vous trouverez dans ces potins-la une foultitude de raisons pour que je me libertise.) Diplomatické šifry jsou argot; když papežské kancléřství užívá _26_ místo slova _Řím,_ když píše _grkztngzyal_ místo slova poselství a šifrou _abfxustgrnogrkzutuXI_ označuje _vévodu modenského,_ používá argotu. Středověcí lékaři, kteří místo slova mrkev, ředkvička, ředkev říkali _opoponach, perfroschinum, reptitalmus, dracatholicum angelorum, postmegorum,_ mluvili argotem. Řekne-li cukrovarník _moučkový cukr, hlavice, rafinovaný cukr, čep, homole, cukr melasový, kandys, konzumní, karamelizovaný, kosíky,_ mluví ten počestný továrník hantýrkou. Řekla-li jistá kritická škola před dvaceti lety: _„Polovina Shakespeara jsou slovní hříčky a vtipy,“_ mluvila hantýrkou. Básník a umělec, kteří ve své hlubokomyslnosti ocení pana de Montmorency jako „měšťáka“ proto, že se nevyzná ve verších a v sochách, mluví hantýrkou. Klasický akademik, jenž nazývá květenu _Florou,_ ovoce _Pomonou,_ moře _Neptunem,_ lásku _plamenem,_ krásu _půvabem,_ koně _běhounem,_ bílou nebo trojbarevnou kokardu _Belloninou růží,_ třírohý klobouk _Martovým trojúhelníkem,_ mluví hantýrkou. Algebra, lékařství, botanika mají svou hantýrku. Řeč, jíž se užívá na lodi, ta obdivuhodná řeč moře, tak dokonalá a tak malebná, kterou mluvil Jean Bart, Duquesne, Suffren a Duperré, která se mísí se svištěním ráhnoví, s voláním hlásné trouby, s údery seker za přistávání, s kolísáním lodi, s větrem, s vichřicí, s dělovými výstřely, je veskrz naskrz jedinečnou hrdinskou a vynikající hantýrkou, která je k drsné hantýrce zlodějů v takovém poměru jako lev k šakalovi.

O tom nikdo nepochybuje. Ale ať se o tom soudí jakkoliv, tento způsob nazírání na slovo hantýrka je příliš široký, aby s ním mohli všichni souhlasit. My mu zachováme jeho starý vymezený význam, ohraničený a přesný, a omezíme hantýrku na hantýrku. Skutečná hantýrka, hantýrka hraničící s dokonalostí, můžeme-li vůbec spojit tyto dva pojmy, hantýrka, která byla od nepaměti královstvím pro sebe, není nic jiného – a opakujeme to – než ošklivá, neklidná, potměšilá, zrádná, jedovatá, krutá, dvojsmyslná, podlá, nevyzpytatelná a osudová řeč bídy. Na dně všeho pokoření a všech pohrom je poslední bída, která se bouří a která se rozhoduje bojovat proti souhrnu nešťastných skutečností a panujících práv; strašný boj, kdy jednou lstí, jindy násilím a zároveň nezdravě a zuřivě napadá společenský řád buď popichováním – svými neřestmi, nebo ranami palicí – zločinem. Pro potřeby tohoto boje si bída vymyslila bojovou řeč, a tou je hantýrka.

Podaří-li se nám udržet nad vodou a vyrvat z propasti zapomenutí byť jen zlomek jakékoliv řeči, kterou někdo pronesl a jež by se jinak ztratila – to jest ať dobré nebo špatné prvky, z nichž se skládá a jimiž se zmnožuje civilizace – rozhojňujeme tím základní náměty sociálního výzkumu a sloužíme tím civilizaci samé. Takovou službu prokázal chtě nechtě Plautus tím, že dal mluvit dvěma fénickým a jednomu kartaginskému vojákovi; tutéž službu prokázal Molière, když dal hovořit levantsky a všemi druhy podřečí tolika svým postavám. Zde zase oživují námitky. Fénicky, to je skvělé! Levantsky, nu dobrá! Podřečí, i to ujde! To jsou jazyky, které náležely národům nebo krajům; ale hantýrka? K čemu ji uchovávat? K čemu hantýrku „udržovat při životě“?

Na to odpovíme jednoznačně. Je-li hoden zájmu jazyk, jímž mluvil nějaký národ nebo kraj, jistě si mnohem více zaslouží pozornosti a studia jazyk, kterým hovořila bída.

Je to jazyk, jímž mluví ve Francii například už více než čtyři sta let nejenom nějaká odrůda bídy, ale bída vůbec, veškerá myslitelná lidská bída.

A pak – trváme na tom – studovat společenské zrůdnosti a ne­moci, a upozorňovat na ně, aby mohly být vyléčeny, to není práce, v níž by si člověk mohl vybírat. Historik mravů a idejí má právě tak přísné poslání jako historik politický. Jeden se zabývá jen povrchem civilizace, válkami korunovaných hlav, narozením princů, sňatky králů, bitvami, shromážděními, veřejně činnými osobnostmi, revolucemi v ulicích, vším tím vnějším; druhý si všímá lidského nitra s jeho hlubinami, dělného lidu, trpícího a čekajícího, vidí i sklíčenou ženu, umírající dítě, němé boje jednoho člověka s druhým, studuje temné ukrutnosti, předsudky, vžitá bezpráví, odraz zákona v podzemí, tajemný rozvoj duší, nejasná vření davů, sleduje osudy hladovějících, bosých, nahých, vyděděnců, sirotků, nebožáků a bídníků, všech přízraků, které bloudí v temnotách. Se srdcem plným slitování a zároveň přísnosti jako bratr i jako soudce musí sestoupit až do neproniknutelných podzemních chodeb, kde se ve zmatku plazí ti, kdo krvácejí, i ti, kdo rozdávají rány, ti, kdo pláčou, i ti, kdo proklínají, ti, kdo hladovějí, i ti, kdo hltají, ti, kdo zakoušejí zlo, i ti, kdo je páchají. Mají snad tito historikové srdcí a duší menší úkoly než historikové vnějších událostí? Myslíte, že má Dante méně co říci než Machiavelli? Je spodina civilizace proto méně důležitá než vrchní vrstvy, protože je hlubší a temnější? Známe dobře horu, neznáme-li její sluje?

Mimochodem řekněme, že z několika slov, jež předcházela, by se mohlo usuzovat, že přesně rozdělujeme oba druhy historiků; ale tak to nemyslíme. Nikdo není dobrým historikem zjevného, viditelného, nápadného a veřejného života národů, není-li zároveň do určité míry i historikem jejich niterného a skrytého života; a nikdo není dobrým historikem nitra, neumí-li být, podle potřeby, historikem vnějších událostí. Dějiny mravů a myšlenkových proudů pronikají dějinami vnějších událostí a opačně. Jsou to dva druhy rozdílných skutečností, které splývají, stále se proplétají a často se oplodňují. Všechny rysy, jež prozřetelnost vtiskuje národu v tvář, mají svou temnou, ale zřetelnou obdobu v jeho základech, a všechny otřesy hlubin působí vzdutí povrchu. Protože skutečné dějiny nic nenechají v klidu, správný dějepisec se míchá do všeho.

Člověk není kruh s jediným středem; je elipsou se dvěma ohnisky. Skutky jsou jedno a myšlenky druhé.

Hantýrka je jenom šatna, kde se převléká jazyk, když se chystá provést něco nekalého. Nasazuje si slovní škrabošky a obléká hadrářské metafory.

Tím se stává hantýrka strašnou.

Stěží ji poznáváme. Je to opravdu francouzština, ta velkolepá lidská řeč? Hle, jak je připravena vystoupit na jeviště a zazpívat si se zločinem a jak je schopna vystupovat v repertoáru zla! Už nejde, už jen pokulhává; belhá se ze Dvora divů o berličce, která se může přeměnit v kyj; jmenuje se žebrota; všechny příšery, její garderobiéři, ji nalíčily; plazí se a vztyčuje se, má dvojí hadí způsob. Od nynějška je schopna hrát všechny úlohy: podvodník ji udělal šilhavou, travič ji natřel měděnkovým absintem, palič ji začernil a vrah ji načervenil.

Zaslechneme-li my počestní lidé za dveřmi lidské společnosti rozprávět ty, kdo jsou venku, rozeznáváme otázky i odpovědi. Aniž mu rozumíme, vnímáme ohyzdný šepot, který zní téměř lidsky, ale podobá se spíše vytí než slovům. To je argot. Slova jsou zkomolena a nesou pečeť jakési fantastické zhovadilosti. Člověk si myslí, že slyší mluvit hydry.

Je to nesrozumitelná temnota. Skřípe to a šušká a k soumraku se tak přidružuje záhada. V neštěstí je temno, ale ještě větší temno je ve zločinu; tyto dvě temnoty se spájejí a povstává argot, hantýrka. Přítmí v ovzduší, přítmí v jednání, přítmí v hlasech. Strašný ropuší jazyk, který se převaluje sem tam, poskakuje, leze, slintá, obludně se šine v nesmírné šedé mlze, přivolané deštěm, noci, hladem, neřestí, lží, nespravedlivostí, nahotou, smrtelnou mdlobou a zimou v plném poledni bídníků.

Mějme slitování s těmi, kdo jsou trestáni. Běda! Kdo jsme my! Kdo jsem já, já, který k vám mluvím? Kdo jste vy, kdo mi nasloucháte? Odkud přicházíme? Je tak jisté, že jsme nic před svým zrozením nespáchali? Země se tolik neliší od žaláře. Kdo z nás může říci, nejsme-li trestanci božské spravedlnosti?

Podívejte se zblízka na život. Je tak uspořádán, že všude vidíme trest.

Jste z těch, o nichž se říká, že jsou šťastni? Nuže, jste stále smutni. Každý den má svůj velký zármutek nebo malou starost.

Včera jste se třásli o zdraví bytosti, která je vám drahá, dnes se bojíte o vlastní zdraví; zítra to bude obava o peníze, pozítří strach z jizlivého pomlouvače, popozítří neštěstí přítele; jednou je to špatné počasí, podruhé něco rozbijete nebo ztratíte, jindy se trápíte pro rozkoš, kterou vám vyčítá svědomí nebo pater, nebo vás rozmrzí běh veřejných událostí. A to nepočítám trampoty lásky. A tak to jde a nepřestává. Jeden mrak se rozprchne a druhý se utvoří. Sotva jeden den ze sta je plný radosti a slunce. A to jste z toho malého počtu těch šťastných! Nad těmi druhými lidmi, nad těmi visí neustálá tma.

Lidé, kteří přemýšlejí, užívají málokdy slova: šťastný a nešťastný. Na tomto světě, zřejmě v předsíni jiného světa, není šťastných lidí.

Správně rozdělujeme lidi na tvory plné jasu a na ty, kteří se bojí světla.

Zmenšit počet lidí setrvávajících v temnu a rozšířit okruh zářících, to je náš cíl. Proto voláme: Poučení! Vědu! Ten, kdo učí číst, zažehuje světlo: každá slabikovaná hláska jiskří.

Ostatně, kdo říká světlo, neříká nezbytně radost. Ve světle se také trpí; přemíra pálí. Plamen je nepřítel křídel. Hořet a bez přestání vzlétat je zázrak génia.

Až dojdete poznání, až budete milovat, i tehdy ještě budete trpět. Den se rodí v slzách. Zářící bytosti pláčí, byť jen nad bytostmi, které si libují v temnotách.

## (2)  
Kořeny

  

Hantýrka je jazyk lidí, kteří se hrozí světla.

Mysl se boří do nejtemnějších hlubin a sociální filozofie je vyprovokována k nejpalčivějším úvahám nad záhadným, zneuctěným a zároveň odbojným dialektem. Zde jsou zřejmé stopy trestu. Každá slabika jako by byla poznamenána. Slova lidové mluvy jsou tam jakoby svraštělá a okoralá pod rozžhaveným katovým železem. Z některých jako by se ještě kouřilo. Některá úsloví na vás působí jako prudce obnažené zlodějovo rameno se vpáleným znamením bourbonské lilie. Myšlenka se téměř vzpouzí, že má být vyjádřena trestaneckými výrazy. Metafora je v nich často tak drzá, jako by kdysi byla na pranýři.

Ostatně přes všechno a právě proto má to podivné podřečí právo, aby mu bylo vyhrazeno místo v té velké nestranné pokladnici, které se říká literatura, kde je místo pro talíř pokrytý měděnkou jako pro zlatou pamětní minci. Ať souhlasíme nebo nesouhlasíme, hantýrka má svou skladbu a svou poezii. Je to řeč. Poznáváme-li podle zkomolenin některých slůvek, že ji žvýkal Mandrin[^32], podle jiskrnosti některých metonymií cítíme, že jí mluvil Villon.

Tak skvělý a proslulý verš:

_Mais ou sont les neiges ďantan?_

Ach, kdeže loňské sněhy jsou?

  

je verš argotický. Antan – _ante annum –_ je slovo z thuneského argotu, které značí loni, v širším významu _kdysi._ Ještě před pětatřiceti lety, v roce 1827, kdy odjížděl velký řetěz galejníků z jednoho vězení v Bicêtre, bylo možno číst tuto životní zásadu vyrytou do zdi jedním thuneským králem žebráků, který byl odsouzen na galeje:

  

  

_Les dabs ďantan trimaient siempre pour la pierre du Coësre._

Což značí: _Bývalí králové se vždycky dávali korunovat._

V mysli toho krále korunovace znamenala galeje.

Slovo _décarade_ vyjadřuje odjezd těžkého vozu tryskem, je přičítáno Villonovi a je ho hodno. To slovo, které uhání, až jiskry létají, vyhovuje, shrnuje všechno, co vyjadřuje La Fontainův mistrný onomatopoický verš:

__Six forts chevaux tiraient un coche_._

Šest silných koní táhlo kočár.

Z čistě literárního hlediska by bylo málo studií tak zajímavých a plodných jako studium francouzského argotu. Je to jazyk v jazyce, druh zhoubného bujení, nezdravý roub, který vyvolal růst, parazit, který má své kořeny ve starém galském kmeni a jehož příšerné listí se plazí po celé jedné půlce jazyka. A to je jeho první vzhled, hrubý vzhled argotu. Ale těm, kdo studují řeč tak, jak se má studovat, to znamená tak, jako geologové studují zemi, připadá argot jako opravdový nános. Podle toho, vrtáme-li více nebo méně hluboko, nacházíme v argotu pod příkrovem staré lidové mluvy provensálštinu, španělštinu, italštinu, levantštinu, tuto řeč středozemních přístavů, angličtinu, němčinu a románštinu v jejích třech podobách – francouzské, italské a rétorománské, pak latinu a jazyk baskický a keltský. Je to hluboký a prapodivný útvar. Podzemní stavba, kterou stavěli společnými silami všichni bídníci. Každá prokletá rasa tam uložila svou vrstvu, každé utrpení tam odhodilo svůj kámen, každé srdce tam zanechalo svůj oblázek. Davy zlých, nízkých a podrážděných duší, které prošly životem a zmizely v nekonečnu, jsou tu téměř celé a jaksi viditelné ve tvaru příšerného slova.

Chcete španělštinu? Stará gotická hantýrka se jí jen hemží. Zde máte _boffette,_ políček, který pochází ze slova _bofeton; vantane,_ okno (později vanterne), které pochází od slova _vantana; gat,_ kočka, slovo, které pochází od _gato; acite,_ olej, pochází od slova _aceyte._

Chcete italštinu? Zde je _spade,_ meč, pochází od _spada; carvel,_ loď, pochází od _caravella._

Chcete angličtinu? Hle _bichot,_ biskup, odvozeno od slova _bishop; raille,_ špehoun, od slova _rascal, rascalion,_ darebák; _pilche,_ pouzdro, jež pochází od slova _pilcher,_ pochva meče.

Chcete němčinu? Tady máte _caleur,_ číšník, od slova _kellner; hers,_ pán, od slova _herzog,_ vévoda.

Chcete latinu? Zde: _frangir,_ rozbít, _frangere; affurer,_ krást, _fur; cadène,_ řetěz, _catena._

Ve všech jazycích světa je slovo, které se objevuje s jistou dávkou síly a tajemné svrchovanosti, a to je slovo _magnus;_ Skotsko si z něho utvořilo své _mac,_ které označuje náčelníka klanu, _Mac-Farlane, Mac-Callummore,_ značí velký Farlane, velký Callummore. (Je však třeba poznamenat, že _mac v_ keltštině znamená syn.)

Argot z něho udělal slovo _meck_ a později _meg,_ to je Bůh.

Chcete něco z baskického jazyka? Zde máte _gahisto,_ ďábel, slovo, jež pochází od _gaïztoa,_ zlý; _sorgabon,_ dobrou noc, což pochází od _gabon,_ dobrý večer.

Chcete keltštinu? Zde je _blavin,_ kapesník, slovo, jež pochází z _blavet,_ tryskající voda; _ménesse,_ ženská (v hanlivém slova smyslu), jež pochází od _meinec_ a znamená plný kamení; _barant,_ potok, z _baranton,_ vodotrysk; _goffeur,_ zámečník od slova _goff,_ kovář; _guédouze,_ smrt, jež je odvozeno od _guenn-du,_ černobílý.

A chcete konečně něco z historie? Dukátům říká argot _maltézy_ památkou na peníze, jež byly v oběhu na galejích na Maltě.

Vedle pramenů filologických, které jsme právě uvedli, má argot ještě přirozenější kořeny, které rostou téměř z vlastní duchovní podstaty člověka.

Za prvé, přímé tvoření slov. Tady je tajemství jazyka. Zobrazit slovy, která mají, ani nevíme proč, svou tvář. To je původní základ každého lidského jazyka, jejž bychom mohli nazvat žulou. V hantýr­ce bujejí slova toho druhu, slova bezprostřední, stvořená z jednoho kusu, nevíme kde ani kým, bez etymologie, bez analogie, bez odvození, slova opuštěná, barbarská, někdy hnusná, která mají podivuhodnou sílu výrazu a která žijí.

kat – _le taule;_

les – _le sabri;_

strach, útěk – _taf;_

lokaj – _le larbin;_

generál, prefekt, ministr – _pharos;_

ďábel – _le rabouin._

Nic není podivnějšího než tato slova, která maskují a zároveň označují. Některá z nich, například _le rabouin,_ jsou zároveň groteskní i příšerná a působí na vás dojmem kyklopského úšklebku.

Za druhé, metafora. Jazyk, který chce všechno říci a všechno ukrýt, překypuje obrazy. Metafora je hádanka, k níž se utíká zloděj, který připravuje přepadení, vězeň, který osnuje útěk. Žádné nářečí nemá tolik metafor jako hantýrka.

_Dévisser le coco –_ odšroubovat kokos = zakroutit krk

_tortiller –_ kroutit = jíst

_être gerbé –_ být svázán = souzen

_un rat_ – krysa = zloděj chleba

_il lansquine –_ lancknechtí = prší, je starý a případný obrat, který v sobě tají jaksi i datum svého vzniku, který vyvolává představu dlouhých šikmých linií deště a přirovnává je k hustě vedle sebe postaveným a skloněným halapartnám lancknechtů a který vyjadřuje jedním slovem lidová metonymie: _il pleut des hallebardes,_ u nás _padají šídla._

Někdy, když argot přechází z jednoho období do druhého, mění se i slova z drsného původního stavu v metaforu. Ďábel přestává být _le rabouin_ a stává se _boulanger,_ pekař, který sází do pece. Je to vtipnější, ale není to tak velkolepé; něco jako Racine po Corneillovi, nebo jako Euripides po Aischylovi. Některé argotické věty, které čerpají z obou období a mají i barbarský i metaforický charakter, podobají se fantasmagoriím.

_Les sorgueurs vont sollicer des gails à la lune_ (v noci chtějí tuláci ukradnout koně). Jako by před našimi duševními zraky míjela řada příšer. Ani nevíme, co vlastně vidíme.

Za třetí, naléhavá nutnost. Argot žije z podstaty jazyka. Libovolně ho užívá, náhodně z něho čerpá, a často se omezí na to, vyžaduje-li to nutnost, že ho stručně a hrubě znetvoří. Někdy se skládá pomocí běžných, takto znetvořených slov, promíchaných výrazy čistě argotickými, v malebná úsloví, z nichž cítíme směsici obou předešlých prvků, přímé tvoření i metaforu:

_Le cab jaspine, je marronne que la roulotte de Pantin trime dans le sabri,_ pes štěká, myslím, že pařížský dostavník projíždí lesem.

_Le dab est sinve, la dabuge est merloussière, la fée est bative,_ muž je pitomý, žena je prohnaná, dcera je pěkná.

Aby zmátl posluchače, nejčastěji se argot spokojí tím, že v řeči ke všem slovům bez rozdílu přidá nedůstojný ocásek, koncovku _aille, orgue, iergue_ nebo _uche,_ například:

_Vousiergue trouvaille bonorgue ce gigotmuche?_ Jak vám chutná ta kýta? Otázka, s kterou se obrátil Cartouche na žalářníka, aby se dověděl, zdali mu vyhovuje nabízená částka za pomoc při útěku.

Koncovka _mar_ se přidává teprve nedávno.

Protože je argot nářečím zkázy, sám se rychle kazí. Mimoto, protože se snaží, aby byl stále skryt, mění se, jakmile cítí, že mu někdo porozuměl. Na rozdíl od ostatní vegetace každý denní paprsek v něm zabíjí všechno, čeho se dotkne. Proto se argot rozpadává a bez ustání znovu rodí; je to temná a kvapná práce, která se nikdy nezastaví. Za deset let urazí delší cestu než řeč za deset století.

Tak se ze slova _le larton_ stal _le lartif –_ chléb; _le gail,_ kůň, se změnil v _le gaye; la fertanche,_ sláma, se mění v _la fertille: le momignard,_ chlapeček, se překřtí na _le momacque;_ místo _les siques,_ hadry, se říká _les frusques;_ místo _la chique,_ kostel, se říká _l’égrugeoir;_ ze slova _le colabre,_ krk, vzniká _le colas._ Ďábel je nejdříve _gahisto,_ pak _le rabouin_ a pak _le boulanger,_ pekař; kněz je _le ratichon,_ později _le sanglier,_ kanec; dýka je _vingt-deux,_ dvaadvacet, pak _le surin,_ později _le lingre;_ lidé od policie jsou _des railles,_ pak _des roussins,_ potom _des rousses,_ zrzky, pak _des marchands de lacets,_ obchodníci s řetízky, dále _des coqueurs,_ pak _des cognes;_ kat je _le taule,_ potom _Charlot,_ Karlíček, pak _l’atigeur,_ pak _le becquillard._

Místo slova bít se říkalo v sedmnáctém století _se donner du tabac,_ dát si šňupec; v devatenáctém století se říká _se chiquer la gueule,_ dát si po hubě. V rozpětí těchto dvou extrémů se vystřídalo na dvacet různých rčení. Cartouche by mluvil hotentotsky pro Lacenaira. Všechna slova tohoto jazyka jsou stále na útěku jako muži, kteří jich používají.

Někdy, občas a i pro změnu, se stará hantýrka objeví a obnoví. Má svá střediska, kde se drží. Temple zachovával argot sedmnáctého století; dokud byl Bicêtre vězením, zachovával thuneský argot. Bylo tam slyšet koncovky _anche,_ které používali staří thuneští žebráci. _Boyanches-tu?_ Piješ? _II croyanche._ On věří. Ale věčný pohyb zde zůstává přece jen zákonem.

Podaří-li se nějakému filozofovi ustálit na okamžik tuto neustále vyprchávající řeč, aby ji mohl studovat, propadne bolestným, ale užitečným myšlenkám. Žádné studium nepřináší tak plodné a tak bohaté poučení. V argotu není metafory nebo etymologie, která by nepoučovala.

Mezi těmi lidmi _battre_ – bít, znamená _feindre –_ předstírat; _on bat une maladie,_ předstírají nemoc; lest je jejich silou.

Pojem člověka se pro ně neodděluje od představy stínu. Noc se řekne _la sorgue;_ muž _l’orgue._ Muž je odvozenec noci.

Zvykli si pohlížet na lidskou společnost jako na ovzduší, které je zabíjí, jako na osudnou moc a mluví o své svobodě jako o svém zdraví. Zatčený člověk je _nemocný;_ člověk odsouzený je _mrtvý._

Nejstrašnější věcí pro odsouzeného mezi čtyřmi kamennými zdmi, které ho pohřbívají, je jakýsi druh ledové cudnosti; vězení se říká _castus._

Navenek se v těch smutných místech jeví život v podobě co nejveselejší. Vězeň má na nohou okovy; věříte snad, že si myslí, že se nohama chodí? Ne, myslí na to, že se nohama tančí; a také když se mu podaří přepilovat svá železa, jeho první myšlenka je, že nyní může tančit, a svou pilku nazývá _bastringue, tančírna._

_Nom,_ jméno, je _centre,_ střed; hluboké přirovnání.

Lupič má dvě hlavy, jednu, která osnuje jeho činy a vede ho životem, a druhou, která mu sedí na ramenou v den jeho smrti; hlavu, která mu radí ke zločinu, nazývá _la sorbonne,_ La Sorbonne = univerzita, a hlavu, která odpykává trest: _la tronche,_ špalek.

Když má na těle už jenom cáry a v srdci neřest, když dospěl až ke dvojímu ponížení, k hmotnému a morálnímu, které v obojím smyslu vystihuje slovo _gueux,_ trhan, pak je zralý pro zločin, je jako skvěle nabroušený nůž s dvojím ostřím: krajní nouze a zloby; také argot neříká _un gueux, trhan;_ ale praví _réguisé,_ na smrt odsouzený.

Co jsou to galeje? Výheň prokletí, peklo. Trestanec se jmenuje _fagot,_ otýpka.

Konečně, jak zločinci říkají vězení? _Le collège,_ kolej. Celý trestní systém může vyjít z toho slova.

Zloděj má také svou potravu pro kanóny, oběť, kterou se chystá okrást, vás, mě, kohokoliv, kdo jde kolem; _le pantre,_ kavka, ťulpas; _Pan_ = všichni.

Chcete vědět, kde vznikla většina galejních písniček, oněch refrénů, které se v odborném slovníku nazývají _lironfa?_ Poslechněte si toto:

V pařížské věznici Châteletu byl velký a dlouhý sklep. Ten sklep ležel osm stop pod hladinou Seiny. Neměl ani okna, ani průduchy, jediným otvorem byly dveře; lidé tam mohli vstoupit, ale vzduch nikoli. Na místě stropu mělo to sklepení kamennou klenbu a místo podlahy v něm bylo na deset palců bláta. Bývalo vydlážděno. Ale prosakováním vody se dlaždice rozdrolily a rozpadly. Osm stop nad podlahou napříč toho podzemí se táhl mohutný trám; z trámu visely v pravidelné vzdálenosti tři stopy dlouhé řetězy, na konci každého řetězu byly železné kruhy. Tady byli vězněni lidé odsouzení na galeje, kteří čekali na odsunutí do Toulonu. Strčili je pod trám, kde měl každý svá železa, která se míhala ve tmě a už čekala. Řetězy, ty svislé ruce, a železné kruhy, toto otevřené náručí sevřelo bídníky za krk. Připoutali je a nechali je tam. Protože byl řetěz příliš krátký, nemohli si lehnout. Stáli nehnutě v tom sklepě, v té tmě, pod trámem, téměř pověšeni, musili vyvinout neslýchané úsilí, aby dosáhli na chléb nebo na džbán vody, nad hlavou měli klenbu, až po kolena bláto, výkaly jim stékaly po nohou, byli jako zmláceni únavou, podlamovali se v pase a v kolenou, věšeli se rukama za řetěz, aby si odpočinuli, spát mohli jen vstoje, každou chvíli se budili, protože je železný obojek škrtil; někteří se už vůbec neprobudili. Aby se najedli, postrkovali si chléb patou po stehně až tam, kde si ho už ruka mohla podat, chléb, který jim házeli do bahna. Jak dlouho v té díře pobyli? Měsíc, dva, někdy půl roku; jeden v ní zůstal rok. Byla to galejní předsíň. Dostali se tam, když ukradli králi zajíce. Co dělali v té pekelné kryptě? To, co se může dělat v hrobě, umírali, a to, co se dělá v pekle, zpívali. Neboť kde už nezbyla ani jiskra naděje, zůstává zpěv. Když se v maltézských vodách blížila galejní loď, bylo slyšet dřív zpěv než šplouchání vesel. Ubohý pytlák Survincent, který prošel žalářním sklepením v Châteletu, říkával:

_„Písně mi dodávaly síly.“_

Neužitečnost poezie! K čemu je rým? V tomto sklepení se zrodily téměř všechny argotické písně. Právě z vězení Grand-Châtelet v Paříži pochází smutný refrén montgomerské galéry:

_Timaloumisaine, timoulamison._

Většina těch písní je truchlivá; některé jsou veselé; jedna je něžná:

__Icicaille est le théâtre  
du petit dardan._  
(Tadyhlenc se představuje / malý amórek.)_

Dělejte co dělejte, tu věčně žijící část lidského srdce, lásku, nepotlačíte.

V tomto světě špatných činů si každý ponechává své tajemství. Je v zájmu všech, aby bylo zachováno. Vždyť právě tajemství ty ubožáky sjednocuje. Porušíme-li tajemství, jako bychom urvali každému členu té divoké společnosti něco z něho samotného. Udat znamená v důrazném argotu: _manger le morceau,_ sníst sousto. Jako by si udavač vzal pro sebe část podstaty všech a živil se kouskem masa z každého.

Co je to dostat políček? Otřepaná metafora říká: _C’est voir trente-six chandelles,_ vidět šestatřicet svíček. Zde zasáhne argot a opraví: Chandelle, svíčka, _camoufle,_ dým fouknutý pod nos. Běžná mluva dává slovu _soufflet,_ políček, synonymum _camouflet._ A tak pronikáním zdola nahoru, přičemž mu metafora, tato průbojná nevypočitatelná křivka, pomáhá, stoupá argot z lotrovského pelechu až na akademii, a Poullaier, který říká: _J’allume ma camoufle,_ přivádí Voltaira k tomu, aby napsal: _Langleviel La Beaumelle mérite cent camouflets._ Langleviel La Beaumelle zasluhuje pořádnou šňupku.

Hrabeme-li se v hantýrce, objevujeme na každém kroku něco nového. Studium a hlubší zkoumání tohoto podivného nářečí vede k záhadnému průsečíku spořádané společnosti se společností prokletou.

Argot je slovo, které se stalo galejníkem.

Že lze tak hluboce srazit základní schopnost uvažujícího člověka, aby mohla být vláčena a spoutána temným násilím osudovosti, a v propasti svázána bůhvíjakými pouty, to ohromuje.

Ó ubohá myšlenko bídníků!

Běda! Což nikdo nepřijde na pomoc lidské duši tonoucí v tomto přítmí? Má snad osudem určeno, aby tam věčně čekala ducha, osvoboditele, nesmírného jezdce osedlávajícího si pegasy a hippo­griffy, bojovníka, který nese barvy jitřenky a sestupuje na perutích z nebeského azuru, zářivého rytíře budoucnosti? Což bude stále marně přivolávat na pomoc ohnivý paprsek světla ideálu? Je snad odsouzena, aby slyšela, jak se Zlo v propastně hlubokých temnotách příšerně blíží, a aby viděla zřetelněji a zřetelněji, jak pod ohavnou vodou, tím dravčím živlem, tlama netvora žvýká pěnu a jak se jeho pařáty vlní a prstence trupu nadouvají? Musí tam zůstat bez světla, bez naděje, napospas hrůznému setkání, téměř už vystopována netvorem, tetelíc se a s vlajícími vlasy, lomíc rukama, navždy přikovaná ke skále noci, nešťastná Andromeda, bělostná a nahá v propastech temnot?

## (3)  
Hantýrka, která pláče, a hantýrka, která se směje

  

Jak vidíme, je každá hantýrka, ať se jí hovořilo před čtyřmi sty lety nebo dnes, proniknuta ponurým symbolickým duchem, který všem slovům dává buď žalostnou, nebo hrozivou náplň. Vane z ní dávný plachý smutek tuláků ze Dvora divů, kteří hráli s vlastnoručně vyrobenými kartami, z nichž některé se nám dochovaly. Trefová osma například byl velký strom s osmi obrovskými jetelovými listy, jakési fantastické zosobnění lesa. U kořene toho stromu hořel oheň a na něm tři zajíci opékali na rožni lovce; vzadu, na jiném ohni se kouřilo z hrnce, ze kterého vyčuhovala psí hlava. V blízkosti hranic, na nichž byli upalováni podloudníci, a kotlů, v nichž byli vařeni penězokazi, nemůže být nad tuto namalovanou pomstu nic ponuřejšího. Různé tvary, které na sebe v království hantýrky brala myšlenka, ať to byla písnička nebo posměšek či vyhrůžka, mají všechny ráz malomyslnosti a stísněnosti. Písně, jejichž některé nápěvy byly sebrány, byly pokorné a až k pláči naříkavé. Zloděj si říká _ubohý zloděj_ a je skrývajícím se zajícem, myší, která uteče, ptákem, který uletí. Sotva se čeho dovolává, omezuje se na vzdychání; jeden z jeho nářků dolehl až k nám:

_Je m’entrave que le dail comment meck, le daron des orgues, peut atiger ses mômes et ses momignards et les locher criblant sans être atigé lui-même._ Nechápu, proč Bůh, otec lidí, může trápit své děti a vnoučky a může je slyšet naříkat, aniž se sám trápí.

Má-li chudák čas přemýšlet, pokaždé se plazí před zákonem a tváří se uboze před lidskou společností; leze po břiše, škemrá a obrací se tam, kde doufá ve smilování; cítíme, že si uvědomuje svou chybu.

Asi v polovině minulého století nastala změna. Žalářní písně a zlodějské ritornely dostaly, abychom tak řekli, drzý a bodrý nádech. Plačtivý refrén _maluré_ byl nahrazen veselejším _larifla._ V osmnáctém století se setkáváme téměř ve všech písních, které vznikly na galejích, ve vězeních a na galérách s galejními veslaři, s jakousi ďábelskou a záhadnou rozverností. Slyšíme v nich onen pronikavý skočný refrén, jakoby ozářený fosforeskujícím světlem a vyluzovaný po lese vábivou bludičkou.

_Mirlababi surlababo,  
Mirliton ribon ribette,  
Surlababi mirlababo,  
Mirliton ribon ribo._

Takhle si zpívali ti, kdo podřezávali někomu někde ve sklepě nebo v lesním zákoutí krk.

Vážný úkaz. V osmnáctém století se vytrácí bývalý smutek těc­to ponurých vrstev. Propukají v smích. Vysmívají se velkému _megu._ Bohu, a velkému _dabu,_ králi; když nastoupil Ludvík XV., říkají francouzskému králi „markýz z Panákova“. Jsou téměř veselí. Z těch bídníků vyzařuje jakési lehkomyslné podvědomí, jako by je ani svědomí netížilo. Ten politováníhodný rod stínu má už nejen zoufalou odvahu k činu, ale i bezstarostnou odvahu ducha. To je znamení, že ztrácí vědomí své zločinnosti a že cítí oporu dokonce i mezi filozofy a mysliteli, oporu, o níž sami myslitelé ani nevědí. Znamení, že krádež a lup začínají vnikat až do doktrín a sofismat, takže ztrácejí trochu ze své šerednosti, kterou přidávají v značné míře sofismatům a doktrínám. A konečně je to znamení, že nenastane-li nějaký odklon, vypučí vbrzku něco zázračného.

Zastavme se na okamžik. Koho tady obviňujeme? Obviňujeme osmnácté století? Obviňujeme filozofii? Nikoliv. Dílo osmnáctého století je zdravé a dobré. Encyklopedisté s Diderotem, fyziokraté s Turgotem, filozofové s Voltairem, utopisté s Rousseauem v čele jsou čtyři posvátné legie. Jim vděčí svět za nesmírný postup lidstva k světlu. Jsou to čtyři přední hlídky lidstva, které jdou za čtyřmi hlavními body pokroku, Diderot za krásou, Turgot za užitečností, Voltaire za pravdou, Rousseau za spravedlností. Ale vedle filozofů a pod nimi jsou sofisté, jedovaté rostlinstvo, které je pomícháno s flórou zdravou, je to bolehlav v pralese. Zatímco kat na hlavním schodišti Soudního paláce spaloval znamenitá díla osvoboditelů století, spisovatelé dnes zapomenutí vydávali s královským povolením různá podivně rozkladná díla, která bídníci hltavě čítali. Některé z těchto publikací, které byly vydány pod patronací jistého prince, což je podivná podrobnost, se nacházejí v _Tajné knihovně._ Těchto hluboce zasahujících a neznámých skutečností si nikdo na povrchu lidské společnosti nevšímal. Tajemnost činu je často jeho nebezpečím. Je temný, protože podzemní. Ze všech spisovatelů Restif de la Bretonne nastražil snad nejnezdravější podkop mezi tehdejšími nejširšími vrstvami.

Tato práce příznačná pro celou Evropu nadělala v Německu větší pohromy než všude jinde. Ve století, které Schiller shrnul do proslaveného dramatu _Loupežníci,_ se v Německu pojmy krádež a loupež povýšily na protest proti majetku a práci, a přizpůsobily si některé základní myšlenky, naoko sice správné, ale ve skutečnosti nesmyslné. Když se pak zahalily do těchto pojmů a jaksi v nich zmizely, osvojily si odtažitá jména, staly se čistou teorií, a tak bez překážky kolovaly mezi pracovitými, trpícími a poctivými davy, aniž si toho všimli sami nerozvážní chemikové, kteří tuto směs připravili, a aniž si to uvědomovaly samy široké vrstvy, které ji přijímaly.

Pokaždé je podobný jev vážnou záležitostí. Utrpení rodí hněv; a zatímco úspěšné vrstvy jsou stiženy slepotou anebo podřimují, což znamená vždycky přimhuřovat oči, nenávist nešťastných vrstev zapaluje pochodeň zatrpklému a pokřivenému duchu, jenž sní někde v koutku, a začíná zkoumat lidskou společnost. A zkoumá-li nenávist, je to strašné!

A odtud, vynutí-li si to neblahá doba, pocházejí strašné otřesy, jimž se druhdy říkávalo povstání lidu; vedle nich jsou čistě politická kvašení jen dětské hříčky; to není už boj utlačovaného proti utlačovateli, ale vzpoura bídy proti blahobytu. Tehdy se všechno hroutí.

Když povstane lid, otřásá se celá země.

A tomuto nebezpečí, které hrozilo koncem osmnáctého století snad celé Evropě, učinila přítrž Francouzská revoluce, ten nesmírný čin poctivosti.

Francouzská revoluce, jež je jen a jen ideál, který se chopil meče, se vztyčila a jediným prudkým pohybem přirazila dveře zlu a otevřela dveře dobru.

Rozvířila otázku, vyhlásila pravdu, zaplašila nezdravé výpary, ozdravila století a korunovala lid.

Můžeme říci, že podruhé stvořila člověka, protože mu dala druhou duši, právo.

Devatenácté století dědí a těží z jejího díla, společenská pohroma, kterou jsme tu právě naznačili, je dnes prostě nemožná. Je slepý, kdo ji předpovídá! Je pošetilý, kdo se jí obává! Revoluce je ochranné sérum proti vzbouření lidu.

Revolucí se měnily společenské podmínky. Feudální a monarchistické mikroby už nekolují v naší krvi. V našem zřízení už nevládne duch středověku. Už nežijeme v době, kdy hrozná vnitřní hemžení propukala na povrch, kdy se pod jejich nohama ozýval temný hluk tajemného dusotu, kdy se na povrchu civilizace objevovala jakási pozdvižení krtčích hromádek, kdy se půda trhala, kdy se propadaly stropy jeskyň a obludné hlavy se nořily z podzemí.

Revoluční smysl je smysl mravní. Vyvinutý cit pro právo rozvíjí cit pro povinnost. Zákonem pro všechny je volnost, která podle obdivuhodné Robespierrovy definice končí pro jednoho tam, kde pro druhého začíná.

Od roku 1789 se celý národ povznáší v přetaveném jednotlivci; není chuďasa, který, maje své právo, by neměl svůj paprsek; hladolet v sobě pociťuje počestnost Francie; důstojnost je vnitřní oporou občanovi; kdo je svobodný, je svědomitý, kdo volí, ten vládne. Z toho vyplývá nepodplatitelnost; z toho plyne odvržení nezdravých choutek; z toho důvodu se hrdinsky klopí zrak před pokušením. Revoluční ozdravění je tak mocné, že v den osvobození, 14. července a 10. srpna, už není chátry. První výkřiky osvícených a rostoucích davů jsou: Smrt zlodějům! Pokrok je poctivec; ideál a absolutno nekradou. Kdo v roce 1848 doprovázel povozy, které odvážely bohatství z Tuilerií? Trhani z předměstí Saint-Antoine. Cáry nastoupily stráž u pokladu. Ctnost ozářila otrhance. A na vozech byly poklady zavřené jen taktak, některé z nich byly pootevřené, a mezi sty oslepujícími skřínkami na klenoty byla starobylá koruna Francie, celá z démantů, ozdobená královským karbunklem, Regentem, která měla cenu třiceti miliónů. Tuto korunu střežili bosí ubožáci.

S rebeliemi je tedy nadobro konec. Lituji toho za chytráky. Byl to dávný postrach, který naposled nahnal hrůzu a kterého by už v politice nemohlo být použito. Pružné péro rudého strašidla je rozbito. Všichni to dnes vědí. Strašák už nestraší. S hastrošem se přátelí ptáci, sedají na něj mouchy, občané se mu vysmívají.

## (4)  
Dvě povinnosti: bdít a doufat

  

A je tím všechno sociální nebezpečí zažehnáno? Jistěže není. Už není třeba se bouřit. V tom bodě může být společnost uklidněna, krev jí už nevstoupí do hlavy; teď ať se stará, aby dobře dýchala. Není potřebí bát se mrtvice, ale jsou tu souchotiny. A společenské souchotě se jmenují bída.

Lze však zemřít tak i tak, pozvolnou smrtí, máme-li podryté zdraví, i náhle, jako bleskem zasaženi.

Neúnavně připomínáme znovu a znovu, že je třeba myslit především na davy vyděděných a strádajících, abychom jim ulevili, abychom je ovzdušili, osvítili, pomilovali, abychom bohatě rozšiřovali jejich obzor, abychom jim štědře poskytovali všestranné vzdělání, abychom jim byli příkladem v práci a nikdy v zahálce, abychom jim nadlehčili tíhu osobního břemene tím, že budeme probouzet vědomí všeobecného cíle, abychom omezovali chudobu, aniž omezíme bohatství, abychom vytvořili široká pole veřejné a národní působnosti, abychom jako Briareus měli na sta rukou, které by se mohly napřáhnout ke všem zarmouceným a slabým, abychom používali společné moci k velkému úkolu, k otevření dílen pro všechny ruce, abychom zpřístupnili školy všem schopným, pracoviště všem obratným, abychom zvyšovali mzdu, snižovali námahu, abychom vyvážili ‚má dáti‘ a ‚dal‘, aby tedy užitek byl úměrný námaze a ukojení potřeb, slovem, abychom ze společenského ústrojí dávali ve prospěch trpících a nevědomých více světla a blahobytu. Je to první bratrská povinnost, na kterou spřízněné duše nezapomínají, a je to zároveň první nutnost politická, kterou by si měla uvědomit sobecká srdce.

A řekněme si, že to všechno je jen počátek. Jde vlastně o toto: práce nemůže být zákonem, není-li zároveň také právem.

Ale nemluvme o tom, protože zde na to není vhodné místo.

Říká-li se přírodě prozřetelnost, společnost se musí jmenovat předvídavost.

Rozumový a mravní růst je právě tak nezbytný jako růst hmotný. Vědění je cesta k úspěchu, přemýšlet je první nutnost, pravda je potrava stejně jako chléb. Rozum bez vědy a moudrosti hladoví a hubne. Ducha, který se nesytí, politujeme právě tak jako žaludek. Podívaná na ducha hladovějícího po světle je mnohem bolestnější než na tělo hladovějící po chlebě.

Celý pokrok směřuje k rozřešení této otázky. Jednou budeme překvapeni. Až se lidské pokolení povznese, nejspodnější vrstvy zcela pochopitelně vyjdou z pásma bídy. Bída zanikne prostě zvýšením jejich úrovně.

Chybil by, kdo by o tomto požehnaném řešení zapochyboval.

Je pravda, že v současné chvíli je minulost jistě velmi mocná. Vzmáhá se. Toto omlazení mrtvoly překvapuje. Všimněte si, jak obchází. Zdá se, že vítězí; ta mrtvá dobývá pozice. Přichází se svou legií, pověrami, se svým mečem, tyranstvím, se svým praporem, nevědomostí; za krátký čas vyhrála deset bitev. Postupuje, hrozí, směje se, je před našimi branami. Ale nezoufejme. Prodejme pole, na němž táboří Hannibal.

Čeho se můžeme my věřící obávat?

Myšlenky nemohou couvat, jako řeky nikdy netekou nazpět.

Ale ti, kdo nemají zájem o budoucnost, ať o tom přemýšlejí. Odmítají-li pokrok, neodsuzují tím budoucnost, ale sebe. Vlastní vinou záhadně onemocní. Je jen jediný způsob, jak odmítnout Zítřek – zemřít.

Ale nepřejeme si smrt; smrt těla co nejpozději a smrt duše nikdy.

Ano, záhada promluví své slovo, sfinga se rozhovoří, problém bude rozřešen. Ano, Lid, jehož obrysy načrtlo osmnácté století, bude dokončen stoletím devatenáctým. Jenom naprostý tupec by o tom mohl pochybovat! Budoucí rozkvět, blízký rozkvět veřejného blaha je božsky osudový úkaz.

Nesmírný tlak celku řídí lidské činy a přivádí je v určité době do logického stavu, to jest do rovnováhy, která znamená spravedlnost. Síla složená ze země a nebe vyplývá z lidstva a vládne jím; ta síla je divotvorná; zázračná rozuzlení jsou jí právě tak snadná jako nevšední obraty. Podporována vědou, která pochází od člověka, a událostmi, které přicházejí odjinud, málo se leká odporu, klade-li otázky, které se prostému člověku zdají nemožné. Je právě tak schopná vykřesat rozluštění ze smírného setkání myšlenek, jako je v její moci poučit lidstvo srovnáním faktů; všeho se můžeme nadít od této záhadné síly pokroku, který jednoho krásného dne postaví východ proti západu uvnitř hrobky a přinutí imámy a Bonaparta, aby uvnitř velké pyramidy zapředli rozhovor.

Ve velkolepém pochodu duší nebude zatím oddechu, váhání ani času k zastavení. Společenská filozofie je výlučně vědou míru. Rozptylovat hněv studiem protichůdností je jejím cílem a má být jejím výsledkem. Zkoumá, zpytuje, rozebírá; pak odmění. Postupuje vylučovací metodou tím, že odklizuje ze všeho nenávist.

Více než jednou jsme zažili, že lidské společenství propadlo záhubě ve vichřici, která se nad ním rozpoutala; dějiny jsou plny ztroskotání národů a říší; jednoho krásného dne zavane neznámý uragán a všechno smete, mravy, zákony i náboženství. Indická, chaldejská, perská, asyrská a egyptská civilizace zmizely jedna po druhé. Proč? Nevíme. Jaké jsou příčiny těchto pohrom? Nevíme. Mohly být tyto národy zachráněny? Je to jejich chyba? Lpěly na nějakém osudném omylu, který je přivedl do záhuby? Kolik sebevraždy je ve strašných zkázách národů a ras? Otázky bez odpovědi. Odsouzené civilizace přikrývá stín. Nabíraly vodu, proto se potopily; nemáme k tomu už co říci; a díváme se s určitým zděšením do hlubin moře, jemuž se říká minulost, díváme se, jak nesmírné vlny – staletí – pohlcují ohromné koráby: Babylón, Ninive, Tarsus, Théby i Řím hrůzným zadutím, jež vanulo ze všech jícnů temnot. Ale tam je tma, a zde je jasno. Nevíme, nač stonaly antické civilizace, ale známe neduhy civilizace vlastní. Máme právo všude si na ni posvítit; obdivujeme se jejím krásám a poukazujeme na její pokřiveniny. Tam, kde to bolí, sondujeme; a jakmile jsme zjistili bolest, studium příčiny nás vede k objevení léku. Naše civilizace, dílo dvaceti století, je netvor i zázrak zároveň; stojí za námahu, aby byla zachráněna. A zachráněna bude. Ulehčit jí, už to znamená mnoho; osvítit ji, to také něco znamená. Všechno úsilí moderní sociální filozofie má směřovat k tomuto cíli. Dnešní myslitel má velkou povinnost: vyšetřovat zdravotní stav civilizace.

A opakujeme, že toto vyšetřování povzbuzuje k práci; a chceme uzavřít těchto pár stránek přísného meziaktí bolestného dramatu naléhavým apelem, že je především třeba odvahy a zase odvahy. Pod pomíjejícností společnosti cítíme nesmrtelnost lidstva. Proto, že zeměkoule utržila sem tam nějaké rány, že má své krátery a svrab i horkou půdu, občas nějakou tu sopku, která se provalí a vyvrhne svůj hnis, proto zeměkoule ještě nezanikne. Choroby národa nezabíjejí člověka.

A přesto každý, kdo studuje na sociální klinice, zavrtí občas hla­vou. I nejsilnější, nejshovívavější i nejlogičtější lidé mají své chvíle pochybností.

Přijde budoucnost? Zdá se, že jsme téměř oprávněni se na to tázat, vidíme-li tolik hrozných stínů. Pochmurné setkání sobců tváří v tvář s bídnými. U sobců předsudky, zaslepení z bohaté výchovy, chuť rostoucí s opojením, ohlušení otupujícím blahobytem, strach z utrpení, který se v některých lidech zvrací až k odporu k trpícím, nemilosrdná spokojenost, nabubřelé vlastní „já“ uzavírající duši; u ubožáků je to chtivost, závist, nenávist propukající při pohledu na ostatní spokojené lidi, hluboké otřesy lidského zvířete, které se snaží ukojit své pudy, srdce plná mlhy, smutku, nouze, osudovosti a nečisté a prosté nevědomosti.

Smíme se dále dívat k nebesům? Zářivý bod, který tam vidíme, je snad z těch, které jednou zhasnou? Je strašné hledět na ideál v hlubinách nebes tak ztracený, malý, osamělý, pranepatrný, jiskrný, ale obklíčený ohromnými černými hrozbami, které se kolem něho nakupily; a přece není ve větším nebezpečí než hvězda v jícnech mraků.

  

[^31]: V. Hugo.

[^32]: Vůdce loupežníků v 18. stol.
