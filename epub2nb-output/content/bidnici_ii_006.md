---
title: KNIHA OSMÁZlý chuďas
contentType: prose
---

<section>

## _(1)  
Marius hledá dívku s kloboukem  
a nachází muže s čepicí_

Léto minulo a po létě podzim; přišla zima. Ani pan Leblanc, ani dívka už do Lucemburské zahrady nevkročili. Marius měl jednu jedinou myšlenku: spatřit sladkou zbožňovanou tvář. Stále hledal, hledal všude, ale nenalézal. To již nebyl Marius, nadšený fantasta, odhodlaný muž, odvážný, pevný a smělý bojovník s osudem, mozek, který stavěl budoucnost na budoucnosti, mladá mysl přetížená plány, záměry, hrdostí, ideály a vůlí; teď to byl zaběhlý pes. Zapadl do hlubokého smutku. Všemu byl konec. Práce ho odpuzovala, procházka unavovala, samota nudila; příroda, kdysi naplněná tvary, jasem, hlasy, radami, průhledy, obzory a poučením, mu teď neříkala nic. Zdálo se mu, že se z ní všechno vytratilo.

Stále přemýšlel, protože to jinak nedovedl, ale myšlení ho už netěšilo. Na všechno, co mu neustále a bez hlesu našeptávalo, zachmuřeně odpovídal: K čemu?

Stokrát si vyčítal: Proč jsem ji jen sledoval?! Byl jsem šťastný už tím, že jsem ji viděl. Dívala se na mne; nebylo to ohromné? Zdálo se, že mě miluje. Nestačilo to? Co jsem vlastně chtěl? Teď nemám nic. Byl jsem hloupý. Je to má chyba atd. atd. Courfeyrac, jemuž se podle svého zvyku s ničím nesvěřoval, ale který zase podle svého zvyku všechno uhodl, mu začal blahopřát, že je zamilovaný, ačkoli se tomu divil; když potom viděl, že Marius propadl zádumčivosti, řekl mu: „Vidím, že jsi byl prostě hlupák. Víš co, pojď do ‚Chaloupky‘!“

Jednou, v důvěře v krásné srpnové slunce, se dal Marius zavést od Courfeyraca, Bossueta a Grantaira na taneční zábavu v Sceaux; doufal, že ji tam snad spatří. Pochopitelně tam neviděl tu, kterou hledal. „Tady se přece najdou všechny ztracený ženský,“ bručel Grantaire pro sebe. Marius nechal své přátele na plese a vrátil se domů pěšky, sám, unavený, rozpálený horečkou, s kalnýma a smutnýma očima, šel nocí, omámen hlukem a zaprášený povozy plnými veselých a zpívajících lidiček, kteří se vraceli ze slavnosti a míjeli ho, nešťastníka, jenž vdechoval peprnou vůni ořechů podél cesty, aby se osvěžil.

Zmatený a zarmoucený se samotářsky uzavíral a soustřeďoval na svou duševní bolest, přecházeje sem tam jako tygr v kleci a zmámený láskou hledal všude nepřítomnou dívku. Jednou se setkal s mužem, který ho podivně dojal. V úzkých uličkách sousedících s bulvárem Invalides předešel člověka, který byl oděn jako dělník a jemuž pod čepicí s velkým štítkem vyčnívaly prameny nápadně bílých vlasů. Marius si povšiml krásy těch bílých vlasů a zadíval se na muže, jak si tak kráčí pomalým krokem a jakoby zaujatý bolestným přemítáním. Bylo to podivné, ale Mariovi se zdálo, že poznává pana Leblanka. Byly to tytéž vlasy, týž profil, pokud ho čepice nezakrývala, týž obličej, jenomže smutnější. Ale nač ten oblek dělníka? K čemu? Co to znamená? Marius byl velmi překvapen. Když se vzpamatoval, bylo jeho první myšlenkou muže sledovat; kdoví, zda nepadl konečně na hledanou stopu? Ostatně bylo třeba se podívat na muže zblízka a vysvětlit záhadu. Jenomže ho to napadlo pozdě; muž zatím zmizel. Dal se malou příční uličkou a Marius ho už nenašel. To shledání mu leželo několik dní v hlavě, potom na ně zapomněl. „Možná,“ řekl si, „že je to jenom nápadná podoba.“

## (2)  
Nález

Marius stále bydlil v Gorbeauově baráku. Nikoho si tam nevšímal. V tu dobu tam vlastně nebydlil nikdo jiný než on a Jondrettovi, za které již jednou zaplatil nájemné, ačkoliv nikdy nepromluvil ani s Jondrettem, ani s jeho ženou, ani s jejich dcerami. Ostatní nájemníci se buď vystěhovali, nebo zemřeli, nebo byli vyhnáni, protože neplatili.

Jednoho zimního dne vysvitlo odpoledne trochu slunce, ale bylo 2. února, starobylý svátek Hromnic, a zrádné slunce, jež toho dne věští půldruhá měsíce mrazů, nadchlo lutyšského kanovníka Matyáše Laensberga k těmto klasickým veršům:

</section>

<section>

_Když na Hromnice svítí slunce,  
medvěd se schoulí ve špelunce._

</section>

<section>

Marius právě vyšel ze své komůrky. Stmívalo se. Byl čas povečeřet; však už bylo svrchovaně třeba, aby také zasedl k jídlu. Ó, křehkosti ideální lásky!

Právě se chystal překročit práh dveří, jejž matka Bručavá zrovna zametala, broukajíc si pro sebe tento pamětihodný monolog:

„Co je dnes laciné? Všechno je drahé. Jenom trampoty jsou levné, soužení je zadarmo.“

Marius kráčel zvolna po bulváru k bráně, aby se dostal do ulice Saint-Jacques. Šel zamyšleně, se skloněnou hlavou.

Náhle v mlze ucítil, že se ho někdo dotkl loktem; obrátil se a spatřil dvě dívky v hadrech, jednu dlouhou a štíhlou, druhou menší, které ho rychle minuly; byly udýchané, vyděšené a jako když před někým prchají; běžely proti němu, nevšimly si ho a vrazily do něho. V soumraku Marius rozeznal jejich bledé obličeje, nepokryté hlavy, rozcuchané vlasy, roztrhané sukně a bosé nohy. V běhu si cosi povídaly. Větší říkala tichounce:

„Fízlové jsou nám v patách. Málem by mě byli lízli.“

Druhá odpověděla: „Zahlídla sem je taky. A to sem si to, panečku, frčela!“

Z příšerné hantýrky Marius pochopil, že by je byli četníci nebo strážníci málem sebrali a že holky utekly.

Zamířily pod stromy bulváru a chvíli tam ve tmě tvořily beztvarou bělavou skvrnu, která se po chvíli vytratila.

Marius se na chvilku zastavil.

Už chtěl jít dál, když na zemi u svých nohou zpozoroval šedý balíček. Sklonil se a zdvihl jej. Byla to velká obálka, pravděpodobně plná listin.

„Podívejme se,“ řekl si, „ty nešťastnice jej asi ztratily.“ Vrátil se, volal, ale nedohonil je, byly už asi hodně daleko; strčil tedy balíček do kapsy a šel k obědu.

Cestou spatřil ve stromořadí ulice Mouffetard rakvičku pokrytou černým suknem; stála na třech židlích a vedle ní hořela svíčka. Vzpomněl si na dvě otrhaná děvčata utíkající v soumraku.

„Chuděrky mámy!“ pomyslil si. „Jak je smutné, když musí vidět, jak jim umírají vlastní děti; ale vidět je špatně žít, to je ještě smutnější.“

Za chvíli vyvanuly smutné myšlenky, které ho načas odvedly od jeho trampot, a Marius se znovu zabral do svého obvyklého přemítání. Zase vzpomínal na šest měsíců lásky a štěstí pod širým nebem v plném jasu pod krásnými stromy Lucemburské zahrady.

„Jak mi život potemněl!“ říkal si. „Dívky se mi stále zjevují. Jenomže kdysi to byli andělé; dnes jsou to příšery.“

## (3)  
Muž se čtverou tváří

Když se večer před spaním svlékal, nahmatal v kapse kabátu balíček, který zdvihl na bulváru. Zapomněl na něj. Pomyslil si, že by bylo záhodno jej otevřít a že snad v něm bude adresa děvčat, jestliže jim skutečně patří, a že se z něho jistě dozví, kam jej vrátit.

Otevřel obálku.

Nebyla zapečetěna a byly v ní čtyři rovněž nezapečetěné dopisy.

Byly opatřeny adresami.

Všechny čtyři odporně páchly tabákem.

První psaní bylo určeno _Paní markýze Grucherayové, na náměstí proti poslanecké sněmovně, číslo…_

Marius si řekl, že se snad z obsahu dozví potřebné a že mu nic nebrání nezapečetěné psaní si přečíst.

Dopis zněl:

</section>

<section>

_Paní markýzo!_

_Ctnost dobrotivosti a soucytu pojí úzce celou lidskou společnost. Dokašte svou křesťanskou lásku a soucytně se podiveje na nešťastného Španěla, oběť věrnosti a oddanosti, který zaplatil krví a obětoval jmění, aby hájil svatou věc legitimity, a dnes žije ve velké bídě. Nepochybuje, že Vaše ctihodná osobnost poskytne pomoc v krajně trapném postavení vojínovi, zahrnutému poctami a pokrytému ranami. Předem spoléhán na Vaše dobré srdce a na soucyt, který má paní markýza s národem tak nešťastným. Jeho prozba nebude marná a zachová milou vzpomínku na Vás._

_S nejhlubší úctou mám čest se znamenat,_

_milostivá paní,  
DON ALVAREZ, setník španělské jízdy, roajalista, který utekl do Francie a je právě na cestě do vlasti, ale nemá dostatečných prostředků, aby v cestě pokračoval._

</section>

<section>

K dopisu nebyla připojena adresa. Marius doufal, že ji najde ve druhém dopise, který byl adresován

</section>

<section>

_Paní hraběnce Montvernetové, ulice Casette č. 9._

</section>

<section>

Marius v něm četl:

</section>

<section>

_Paní hraběnko!_

_Jsem nešťastná matka šesti dětí; nejmladšímu je teprve osm měsíců. Od posledního porodu stůňu, muš mně opustil přet pěti měsíci a žiju sama na světě, bes prostřetků a v hrozném nedostatku._

_V naději ve Vás, paní hraběnko, zůstávám vaše_

_BALIZARDOVÁ._

Marius přešel ke třetímu listu, který byl jako předešlé prosbou o almužnu, a četl:

</section>

<section>

_Pan Pabourgeot, volič, obchodník s punčochami ve velkém, ulice Saint-Denis na rohu ulice Fers._

_Dovoluji si Vám poslat tento dopis a požádat Vás, abiste vlídně věnoval soucyt a zájem spysovateli, který právě poslal drama francouzskému divadlu. Námět je hystorycký a děj se odehrává v Auvergne za doby císařství. Styl je, jak se domnívám, přirozený, stručný a jistě by měl úspěch. Na čtyřech místech jsou v něm zpěvní vložky. Komyka, vážné myšlenky, nečekané události se tam mýsí s růzností povach a romantické zabarvení lechce halí všechny zápletky, které tajně pokračují a rosuzlují se skvělými obraty uprostřet spousty efektních výjevů._

_Mým jediným přáním bilo uspokojit chuť, kterou se vyznačuje človjek našeho století, to jest MÓDU, tu rozmarnou a podivnou korouhvičku, která mění směr skoro při každém zavanutí větru._

_Ačkolif kus má přednosti, přece se obávám, že žárlivost a sobectví privylegovaných spysovatelů se přičiní, aby můj kus zamýtli, protože dobře vím, jaké překážky se kladou do cesty začátečníkům._

_Pane Pabourgeote, Vaše pověst chvalně známého ochránce literátů mi dodává odvahy, abych vám poslal cerku, která Vám vyloží naše hrozné poměry, nedostatek chleba a tepla v nastalé zimě. Dovolte, abych Vás poprosil, abyste přijal poctu, kterou Vám hodlám prokázat svým dramatem a všemi ostatními; toužím po cti uchýlit se pod Vaší ochranu a ozdobyt svá díla Vaším jménem. Ráčíte-li mně obdařit sebenepatrnějším příspěvkem, pustím se hnet do psaní, abych vám projevil svou vděčnost. Drama si Vám dovolým poslat, než bude ohlášeno a provozováno na jevišti._

_Panu a paní Pabourgeotovým_

_s projevem nejpokornější úcty_

_GENFLOT, spysovatel_

_PS. Stačilo by i čtyřicet sou._

_Promiňte, že posílám tceru a že nepřicházím sám, ale smutné nedostatky v oblečení mi bohužel nedovolují vycházet…_

</section>

<section>

Konečně Marius otevřel čtvrtý dopis. Byl adresován:

</section>

<section>

_Panu dobrodinci z kostela Saint-Jacques-du-Haut-Pas._

</section>

<section>

Ten dopis měl jenom několik řádek:

</section>

<section>

_Dobrodinče!_

_Ráčíte-li doprovodit mou tceru, uvidíte hroznou bídu a já Vám ukáži svá vysvědčení._

_Až schlédnete tyto řádky, vaše srdce pocýtí dojemný soucyt, protože praví filozofově vždycky zakoušejí nejhlubší pohnutí._

_Jako soucytný člověk uznáte, že jsme-li nuceni potvrdit bídu úřadem, abychom dosáhli nějaké pomoci, je to kruté a bolestné; jako by nebožák nemohl svobodně trpjet a umírat f očekávání, že někdo jeho bídu umenší. Osud je často zlý k jedněm a velmi štědře poskytuje záštitu druhým._

_Očekávám Váš příchod nebo Váš dar, ráčíte-li mi něco věnovat, a prosím Vás, abyste přijal výraz mé nejhlupší úcty, s nímž se znamenám muži skutečně velkodušnému._

_Váš nejponíženější a nejoddanější služebník_

_P.  FABANTOU, dramatický umělec._

Když si Marius přečetl ty čtyři dopisy, nevěděl o mnoho víc než předtím.

Předně nikdo z podepsaných neudával svou adresu.

Potom se zdálo, že jsou od čtyř různých osob, od dona Alvareze, od Balizardové, od básníka Genflota a od dramatického umělce Fabantoua, ale bylo na nich divné to, že všechny psala jedna ruka.

Co jiného měl usoudit, než že dopisy pocházejí od téže osoby?

K tomu, a to jeho domněnku posilovalo, všechny čtyři dopisy byly napsány na témž laciném a nažloutlém papíru, stejně páchly tabákem, a třebaže se pisatel zřejmě pokoušel o odlišný sloh, objevovaly se tam s naprostou bezstarostností tytéž pravopisné chyby, spisovatel Genflot jich neudělal méně než španělský kapitán.

Bylo však zbytečné uvažovat a luštit toto malé tajemství. Kdyby balíček nebyl sám našel, byl by si myslil, že si z něho někdo dělá blázny. Marius byl příliš smutný, aby porozuměl žertu náhody a zúčast­nil se hry, ke které ho vyzvala dlažba. Připadal si jako slepá bába mezi čtyřmi listy, které se mu posmívaly.

Nic ostatně nenasvědčovalo tomu, že by dopisy patřily děvčatům, jež Marius potkal na bulváru. Byly to zřejmě bezcenné cáry papíru.

Marius je dal do obálky, odhodil do kouta a ulehl.

Když v sedm hodin ráno vstal, posnídal a právě se pokoušel dát do práce, někdo tiše zaťukal na dveře.

Protože Marius nic neměl, nevytahoval klíč ze zámku – to dělal, jenom když měl neodkladnou práci. I když odcházel, nechával klíč v zámku.

„Vás jednou někdo okrade,“ říkávala matka Bručavá.

„O co?“ tázal se Marius.

Přece však mu jednou někdo vzal starý pár bot, a tak matka Bručavá byla na koni.

Někdo zaklepal podruhé a zase tak jemně jako poprvé.

„Vstupte!“ zvolal Marius.

Dveře se otevřely.

„Co chcete, matko Bručavá?“ ozval se Marius, aniž zvedl oči od knih a rukopisů, které měl na stole.

Hlas, který nebyl hlasem paní Bručavé, řekl:

„Odpusťte, pane…“

Byl to hlas dutý, puklý, stísněný, chraptivý – hlas starého muže, sípavý pitím kořalky a pálenky.

Marius se chvatně ohlédl a spatřil děvče.

## (4)  
Růže v bídě

V pootevřených dveřích stála docela mladičká dívka. Vikýř podkrovní komůrky byl přesně naproti dveřím a osvětloval postavu mdlým světlem. Byla to bytost bledá, zbídačelá a vyhublá; jenom košile a sukně zakrývaly nahé tělo, třesoucí se a promrzlé. Místo pasu provázek, ve vlasech provázek, z košile vyčnívající špičatá ramena, nažloutlá, chudokrevná bledost, zemitě zbarvené klíční kosti, zarudlé ruce, pootevřená a zpustošená ústa, v nichž chybělo několik zubů, oko kalné, drzé a vyzývavé; tělo nedospělé dívky, ale pohled staré zkušené ženy; padesátnice spojená s patnáctiletou dívkou – jedna z těch bytostí, které jsou slabé i hrozné zároveň a nad nimiž se zachvěje ten, kdo nad nimi nezapláče.

Marius vstal a s úžasem pozoroval stvoření podobné spíše stínu, který se mihne snem.

Žalostné bylo, že dívka asi v dětství nebyla ošklivá. V nejútlejším mládí mohla být docela hezká. Půvab ještě bojoval s ohyzdným stárnutím, které uspíšila zhýralost s chudobou. Zbytek krásy na šestnáctiletém obličeji jako bledé slunce pod hrozivými mraky za úsvitu zimního dne.

Obličej nebyl Mariovi tak docela neznámý. Zdálo se mu, že je nedávno někde zahlédl.

„Co chcete, slečno?“ otázal se.

Dívka odpověděla hlasem opilého galejníka:

„Mám pro vás dopis, pane Marie.“

Oslovovala ho jménem, bylo tedy jisto, že jde k němu. Ale kdo je ta dívka? Jak zná jeho jméno?

Vstoupila, aniž počkala na vyzvání. Vešla odhodlaně a s klidem, při němž se svíralo srdce, se rozhlédla pokojem a podívala se na rozestlanou postel. Dírami v sukni bylo vidět její dlouhé nohy a vyzáblá kolena. Třásla se zimou.

V ruce skutečně držela dopis a podala jej Mariovi.

Když jej Marius otvíral, povšiml si, že velká a široká oplatka na zalepování listů je ještě vlhká. Poselství tedy nepřicházelo zdaleka.

_Četl:_

</section>

<section>

_Milý sousede a mladý muži!_

_Dovjeděl jsem se, jakou laskavost jste mi projevil, když jste za mne před půl rokem zaplatil nájemné. Žehnám vám, mladý muži._

_Má starší tcera Vám řekne, že už dva dny nemáme chleba a že má manželka je nemocná. Nejsem-li naprosto na omylu, doufám, že Vaše šlechetné srce bude dojato touto podivnou a probudí přání obšťastnit mě nepatrným dobrodiním._

_S obzvláštní úctou, kterou jsme povinni dobrodincům, zůstevám váš_

_JONDRETTE_

_PS. Tcera počká na Vaše rozkazy, drahý pane Marie._

</section>

<section>

Tento dopis pomohl rozluštit temnou příhodu, která Mariovi od včerejška nedala pokoje, jako bys rozsvítil ve sklepě svíčku; rázem se všechno vysvětlilo.

Přišel z téhož místa jako ostatní čtyři. Bylo to totéž písmo, týž sloh, tytéž pravopisné chyby, ba dokonce i týž papír a týž tabákový zápach.

Bylo tu pět listů, pět báchorek, pět jmen, pět podpisů, ale jedna podpisující osoba. Španělský kapitán don Alvarez, nešťastná matka Balizardová, dramatický spisovatel Genflot, starý herec Fabantou, a všichni se jmenovali Jondrette, jestliže se Jondrette skutečně Jondrette jmenoval.

Za dosti dlouhou dobu, co Marius bydlil v baráku, se mu, jak jsme již řekli, jenom zřídkakdy naskytlo zahlédnout podivné sousedstvo. Jeho duch hleděl jinam, a kam je obrácen duch, tam se obrací i zrak. Jistě Jondrettovy několikrát potkal na chodbě nebo na schodech; ale pro něho to byly jenom stíny; znal je tak málo, že minulého večera vrazil na bulváru do Jondrettových dcer, aniž je poznal, a že to byly ony, věděl nyní jistě, protože když vstoupila dívka do pokojíku, vzbudila v něm s pocitem nechuti a soucitu i matnou vzpomínku, že ji někde spatřil.

Teď všechno viděl jasně. Porozuměl, že soused Jondrette ve své bídě využitkovává dobročinnosti lidí, jejichž adresy si obstarává, a že píše pod různými jmény lidem, které pokládá za bohaté a milosrdné; jeho dcery, jak se zdá, roznášejí dopisy na svou odpovědnost a nebezpečí, protože jejich otec je už tak daleko, že je s klidem nechává pohrávat si s ohněm: hrál odvážnou hru s osudem a dcerám ponechával nejisté tahy. Marius se také podle včerejšího útěku, zadýchání, strachu a hantýrky, kterou zaslechl, domyslil, že nešťastnice pravděpodobně provozují ještě jiné smutné řemeslo, které z nich uprostřed lidské společnosti učinilo dvě ubohé bytosti; nejsou to ani děti, ani dívky, ani ženy, ale nečisté a přitom nevinné stvůry, které plodí bída.

Smutná bezejmenná stvoření bez věku, bez pohlaví, která už nejsou schopna ani dobra, ani zla a která, ačkoliv se teprve vyzouvají z dětských střevíčků, nemají v tomto světě ani svobodu, ani ctnost, ani odpovědnost, jsou to duše, které se teprve včera rozvily, ale dnes již uvadly; podobají se květům pohozeným na ulici, které každé bahno potřísní, než je nějaké kolo rozdrtí.

Zatímco Marius pozoroval dívku udiveným a bolestným pohledem, přecházela po mansardě směle jako upír. Pohybovala se, aniž se starala o svou nahotu. Chvílemi jí rozepjatá a roztrhaná košile spadla téměř až k pasu. Dívka přestavovala židle, přerovnávala předměty na prádelníku, dotýkala se Mariových šatů a slídila v koutech.

„Podívejme se,“ řekla, „vy máte zrcadlo!“

Prozpěvovala si, jako by byla sama v místnosti, úryvky z operet, rozpustilé popěvky, které při jejím hrdelním a drsném hlasu zněly žalostně. Pod její drzostí pronikalo něco docela opačného, něco neklidného a pokořeného. Drzost je jakýsi druh studu.

Nikdy se mu nenaskytla chmurnější podívaná, než byly pohyby dívky, která přecházela po pokojíku a pohybovala se jako pták, jehož vyplašilo denní světlo nebo má zlomené křídlo. Bylo jasné, že při jiné výchově a údělu by byla mohla dívčina veselost a nenucenost mít v sobě cosi něžného a roztomilého. Tvor, který se zrodil holubicí, se ve světě zvířat nikdy nepromění mořského orla.

S tím se shledáváme jenom u lidí.

Marius přemýšlel a dovolil jí dělat, co chtěla.

Přiblížila se ke stolu.

„Ach, knihy!“ řekla.

Jakýsi svit se mihl jejím skelným okem. Pokračovala a její přízvuk vyjadřoval spokojenost, že se může něčím pochlubit, pocit, kterému ostatně žádný člověk neodolá.

„Já umím také číst.“

Chvatně vzala otevřenou knihu se stolu a četla dosti plynně:

„Generál Bauduin dostal rozkaz, aby s pěti prapory své brigády dobyl zámek Hougomont, který leží uprostřed waterlooské pláně…“

Odmlčela se.

„Ach! Waterloo! To znám. Tam byla kdysi bitva. Otec tam byl. Sloužil ve vojsku. My jsme věrní bonapartisté! U Waterloo se bojovalo proti Angličanům.“

Odložila knihu a vzala péro:

„A psát také umím!“

Namočila péro do inkoustu a obrátila se k Mariovi:

„Chcete se přesvědčit? Podívejte se, něco napíši, abyste mi věřil.“ A než mohl Marius odpovědět, napsala na kus bílého papíru, který ležel uprostřed stolu: _Fízlové jsou tu._

Potom odhodila péro.

„Chyby tam nejsou. Podívejte se. Já i moje sestra jsme dostaly vychování. Nebyly jsme vždycky tím, čím jsme dnes. Nebyly jsme…“

Tu se zarazila, upřela vyhaslý zrak na Maria, rozesmála se, a jako by chtěla svou úzkost zakrýt cynismem, řekla:

„Eh, co!“

A počala si na veselou melodii pobroukávat tato slova:

</section>

<section>

_Tati, mně kručí v bříšku,  
já ti mám hlad.  
Ach mami, bez kožíšku  
já zmrznu snad.  
Mráz na ptáče  
jde po tělíčku  
a pacholíčku  
je do pláče._

</section>

<section>

Sotva dozpívala, zvolala:

„Chodíte někdy do divadla, pane Marie? Já tam chodívám. Mám malého bratra a ten se přátelí s umělci a někdy mi dává lístky. Já například nerada sedám na galérii. Není to tam pohodlné. Bývá tam velký nával a jsou tam často lidé, kteří zapáchají.“

Potom si prohlédla Maria a s podivným výrazem řekla:

„Víte, pane Marie, že jste velmi hezký hoch?“

A zároveň oba přišli na stejnou myšlenku, která stáhla dívčinu tvář do úsměvu a Mariovu zapálila ruměncem.

Přistoupila k němu a položila mu ruku na rameno.

„Vy si mě nevšímáte, ale já vás znám, pane Marie. Potkávám vás na schodišti a vídám vás chodit k pánovi, který se jmenuje otec Mabeuf a bydlí nedaleko Slavkovského mostu, kde se často procházím. A ty rozcuchané vlasy vám velmi pěkně sluší.“

Snažila se, aby její hlas zněl něžně, ale docílila jenom toho, že byl přidušený. Část slov se ztrácela v hrdle a na rtech jako na klavíru, kterému scházejí struny.

Marius lehce ustoupil.

„Slečno,“ řekl s chladnou vážností, „mám tu obálku, o které se domnívám, že patří vám. Dovolte, abych vám ji odevzdal.“ Podal jí obálku, v níž byly čtyři dopisy.

Zatleskala rukama a zvolala:

„Co jsme se jí nahledaly.“

Potom prudce uchopila balíček, otevřela obálku a pokračovala:

„Panebože! Co jsme se toho se sestrou nahledaly! A vy jste to našel! Na bulváru, viďte, určitě na bulváru? Asi nám to upadlo, když jsme utíkaly. To má maličká sestra provedla tuhle hloupost! Když jsme se vrátily domů, už jsme to neměly. Protože jsme nechtěly dostat bití, to by bylo zbytečné, to by bylo docela zbytečné a nemělo by to vůbec smysl, řekly jsme, že jsme dopisy odevzdaly a že nám všude řekli: Nic! A teď jsou chudinky dopisy na světě! A jak jste poznal, že jsou mé? Podle písma, ne? To jsme tedy včera večer vrazily do vás? Nebylo vidět, že? Řekla jsem sestře:

‚\]e to pán?‘ A sestra odpověděla: ‚Zdá se mi, že je to pán z našeho domu.‘“

Mezitím rozložila žádost adresovanou dobročinnému pánovi z kostela Saint-Jacques-du-Haut-Pas.

„Podívejme se!“ řekla. „To je tomu starému pánovi, který chodí na mši. Teď je právě čas. Donesu mu to psaní. Snad nám dá na snídani.“

Potom se rozesmála a dodala:

„Víte, co to znamená, když se dneska najíme? To do sebe naráz vpravíme předvčerejší snídani, předvčerejší oběd, včerejší snídani a včerejší oběd. Hrome, jestliže se vám to nelíbí, chcípněte, mrchy!“

To Mariovi připomnělo, proč vlastně děvče přišlo.

Hledal v kapsách u vesty, ale nic nenašel.

Děvče pokračovalo a zdálo se, že mluví, jako by si neuvědomovalo, že Marius je přítomen:

„Kolikrát jdu večer ven! Kolikrát se nevrátím! Loni v zimě, než jsme přišli sem, jsme bydlili pod oblouky mostu. Tiskli jsme se k sobě, abychom nezmrzli. Sestra plakávala. A ta voda, jak je to smutné! Když mě napadlo, abych se utopila, říkala jsem si: Ne, je příliš studená. Chodím sama, kdy se mi zlíbí, a často se vyspím v příkopě. Víte, když jdu v noci po bulváru a vidím rozsochaté větve stromů a domy vysoké a černé jako věže Notre-Dame, představuju si, že bílé stěny jsou řeka, a říkám si hele, tady je voda! Hvězdy jsou jako lampióny na nějaké slavnosti, zdá se, že čadí a vítr je zháší, celá jsem vyjevená, je mi, jako by mi do uší funěli koně; ačkoliv je noc, slyším kolovrátek, tkalcovské stavy a kdovíco ještě. Zdá se mi, že po mně házejí kamením, já utíkám, všechno se točí, všechno se točí. To je vám divné, když člověk nejí.“

Plaše se podívala na Maria.

Marius hledal po všech kapsách a konečně našel pět franků, šestnáct sou. To bylo všechno, co v té chvíli měl. „Na oběd přece ještě mám, a zítra uvidíme, co bude.“ Nechal si šestnáct sou a pět franků dal děvčeti.

Dívka chtivě peníze přijala.

„Sláva!“ zvolala. „Slunce vysvitlo!“

A pokračovala, jako by jí v mozku slunce rozehřálo lavinu hantýrky:

„Pětifrank! Svítivý! Monarcha! V téhle díře! To je fajn. Vy jste ale dobrý kluk. Srdce vám věnuju. Sláva, kluci! Dva dny bude co žrát! Maso! Báječná polívka! To si dáme do frňoly!“

Upravila si košili na rameni, hluboce se Mariovi uklonila, důvěrně na něho zamávala hubenou rukou a zamířila ke dveřím se slovy:

„Tak se mějte, pane. Teď vyhledám toho starýho.“

Když odcházela, spatřila na prádelníku suchou kůrku, která tam v prachu plesnivěla; vrhla se na ni, zakousla se do ní a zabručela:

„Ta je dobrá; ale tvrdá; zuby si na ní vylámu.“

Potom vyšla z místnosti.

## (5)  
Okénko prozřetelnosti

Už pět let žil Marius v chudobě, v nedostatku, v tísni, ale všiml si, že vůbec nepoznal pravou bídu. Teprve teď ji spatřil. To ubohé stvoření, které mu právě přešlo před očima, ji ztělesňovalo. Kdo viděl bídu muže, neviděl vlastně nic. Je třeba poznat bídu ženy; a kdo spatřil bídu ženy, nepoznal nic; je třeba poznat bídu dítěte.

Když je muž dohnán k nejzazší hranici, sahá k posledním možnostem záchrany. Běda bezbranným bytostem, které ho obklopují! Práce, mzda, chléb, jiskra, odvaha, dobrá vůle, všechno mu chybí najednou. Hasne mu světlo denní i světlo v duši. V tom setmění se muž setkává se slabostí ženy a dítěte a strhává je do mravní špíny.

Pak jsou možné všechny ohavnosti. Zoufalství je odděleno jenom křehkými stěnami od neštěstí a zločinů.

Zdraví, mládí, čest, svaté a plaché něžnosti ještě neporušeného těla, srdce, panenství, cudnost, tato pokožka duše, jsou odporně zpracovávány doteky, které si hledají cestu; narazí-li však na zhnusení a odpor, smiřují se s porážkou. Otcové, matky, děti, bratři, sestry, muži, ženy, dívky se spojují a seskupují jako nerostné drůzy v mlhavé směsici pohlaví, příbuznosti, věku, špatnosti i nevinnosti. V mizerné díře osudu se choulí opřeni jedni o druhé. Žalostně se na sebe dívají. Nešťastníci! Jak jsou bledí! Je jim zima! Zdá se, že žijí na planetě mnohem vzdálenější od slunce než my.

To děvče bylo pro Maria poselkyní temnot.

Odhalilo mu ošklivou stránku noci.

Marius si vyčítal, že byl tak zaměstnán myšlenkami a toužením, že dosud neměl kdy, aby se podíval na sousedy. Zaplatil za ně nájemné jakoby mimochodem; to by byl udělal každý; ale Marius by jim chtěl prokázat něco lepšího. Bože! Vždyť ho jenom zeď dělila od těch opuštěných lidí, kteří tak mimo všechen svět tápou ve tmě; chodil kolem nich a vlastně byl posledním článkem lidského rodu, s kterým přišli do styku; tušil sice, že vedle něho žijí, spíše živoří, a přece si jich nevšiml. Po celé dny, každou chvíli je slyšel chodit, přecházet, vstupovat, odcházet, mluvit, a nikdy toho nedbal! V jejich slovech zněly vzlyky, a on je ani nezaslechl! Jeho myšlenky byly jinde, utápěly se ve snu, v nemožném záření, v neskutečné lásce, v bláhovostech; a zatím vedle něho skomírali lidé, bratři v Ježíši Kristu, příslušníci jeho národa! A skomírali zbytečně. On byl dokonce částí jejich neštěstí a zvětšoval je, protože kdyby byli měli jiného souseda, souseda, který by neměl hlavu stále v oblacích a byl všímavější, kdyby to byl obyčejný člověk dobrého srdce, byl by si jejich bídy všiml, byl by slyšel jejich volání o pomoc, a bylo jim už dávno pomoženo a oni zachráněni! Zdálo se sice, že jsou hodně zkažení, hodně zvrhlí, hodně zdeptaní, dokonce odporní, ale jak málo je těch, kdož padli a neztratili přitom lidskou důstojnost; ostatně je hranice, kde se nešťastníci, zbědovaní ubožáci a lidé špatní mísí a spojují v jediné označení, jež jim vtiskuje osud: bídníci. Čí je to chyba? Nemá potom být láska k bližnímu tím větší, čím větší byl jeho pád?

Marius, který byl sám sobě učitelem, jak se děje u ryze poctivých duší, vyplísnil se víc, než zasluhoval; hleděl ustavičně na zeď, která ho dělila od Jondrettových, jako by tam mohl proniknout pohledem plným soucitu a nešťastníky zahřát. Stěna byla pouhou přepážkou z latí a trámů ohozených maltou, a jak jsme právě řekli, pronikal jí každý hluk a každé slovo. Jen fantasta jako Marius si mohl toho nevšimnout. Ani ze strany Mariova pokoje, ani u Jondrettových nebyla příčka polepena papírem; bylo vidět její obnaženou plochu. Marius si docela bezděčně prohlížel tu přepážku; někdy ve snění zkoumáme, pozorujeme a bádáme, aniž si uvědomíme, že při tom přemýšlíme. Pojednou se vzpřímil, protože nahoře u stropu mezi třemi latěmi zpozoroval trojhrannou díru. Sádra, která pravděpodobně kdysi zaplňovala tento otvor, opadala, takže by ten, kdo vystoupil na prádelník, viděl do Jondrettova obydlí. Soustrast je a má být zvědavá. Díra byla jakýmsi okénkem. Je dovoleno potajmu si prohlédnout nešťastníka, aby mu mohla být poskytnuta pravá pomoc. „Podívejme se trochu na ně,“ pomyslil si Marius, „a jak daleko to s nimi došlo.“

Vylezl na prádelník, přiblížil ke škvíře oko a podíval se.

## (6)  
Divoch v pelechu

Jako lesy, tak i města mají doupata, v nichž se ukrývá všechno, co mají nejhrozivějšího a nejobávanějšího. Jenomže to, co se takto ukrývá v městě, je divoké, nečisté a nízké, to znamená odporné, kdežto tvor, který se ukrývá v lese, je divoký, plachý a velký, tudíž krásný. Brloh jako brloh, ale zvířatům dáme před lidmi přednost. Doupata jsou tedy lepší než pelechy.

Marius spatřil pelech.

Marius byl chudobný a místnost, v níž bydlil, se mu v tom podobala. Jeho chudoba však prozrazovala ušlechtilost, a proto také jeho podkrovní světnička dojímala čistotou.

Naproti tomu brloh, do kterého se v té chvíli Marius zahleděl, byl odpuzující, čpěl nečistotou, byl jaksi zamořený, ponurý a odporný. Všechen nábytek tvořila jediná slámou vypletená židle, neforemný stůl, několik starých střepů a ve dvou koutech dvě nepopsatelně ubohá lůžka; světlo dopadalo jen vikýřovým oknem se čtyřmi tabulkami opředenými pavučinou. Vikýřem ho vnikalo do brlohu právě tolik, aby lidský obličej vypadal jako tvář přízraku. Zdálo se, že zdi jsou stiženy leprou. Vyrážely na nich zářezy a jizvy jako na obličeji znetvořeném nějakou strašnou nemocí. Potily se a hnisaly vlhkostí. Na zdech byly uhlem hrubě načmárané nechutné obrazy.

Světnice, v níž bydlil Marius, měla podlahu z potlučených dlaždiček, kdežto tahle světnice nebyla ani vydlážděná, ani neměla dřevěnou podlahu; chodilo se tam po původní do černa zašlapané sádrové maltě, která pod nohama úplně zčernala. Na nestejnoměrně vyšlapané podlaze, do níž se zažral prach – zůstal neporušený jen proto, že se ho nikdy nedotklo koště –, se v podivném neladu válely staré ponožky, sešlapané střevíce, hadry a odporné cáry. Zato měla komora krb. Však taky nájemné činilo čtyřicet franků ročně. V krbu bylo všechno možné: ohřívadlo, hrnec, rozštípaná prkna, hadry na hřebících, ptačí klec, popel a dokonce i trochu ohně. Dva kusy ohořelého dřeva tu smutně čadily.

A ještě něco zvyšovalo hrůznost doupěte: jeho prostornost. Střídaly se tam výběžky a zákoutí, černé zející díry pod svahem střechy s výklenky a výstupky. Tím vznikaly neprozkoumatelné kouty, v nichž se, jak se zdálo, usadili pavouci velcí jako pěst, sviňky široké jako chodidlo, a snad i dokonce jakési lidské příšery.

Jedno lůžko stálo u dveří, druhé u okna. Obě se dotýkala krbu, právě naproti Mariovi.

V rohu vedle otvoru, kterým se Marius díval, visela na zdi barevná rytina v rámu z černého dřeva, pod níž bylo velkými písmeny napsáno: SEN. Na obraze byla dřímající žena se spícím dítětem na klíně a orel v mracích s korunou v drápech. Žena jako by ze sna odsouvala korunu od hlavičky dítěte. V pozadí ve vší slávě stál Napoleon a opíral se o sytě modrý sloup, ozdobený tímto nápisem:

</section>

<section>

MARINGO

SLAVKOF

JENA

WAKRÁM

JÝLOVÉ

</section>

<section>

Pod tímto obrazem byla o zeď opřena dřevěná deska, spíše delší než širší. Vypadala jako obraz obrácený pomalovanou stranou ke stěně, nebo jako zrcadlo, které někdo sundal a zapomněl pověsit.

U stolu, na němž Marius viděl péro, inkoust a papír, seděl asi šedesátiletý muž, malý, hubený, zsinalý, těkavého pohledu, s neklidným, prohnaným a krutým výrazem; odporný lump.

Kdyby se byl na tento obličej zadíval Lavater, byl by v něm jistě našel společné rysy supa a prokurátora; dravý pták a svárlivý pletichář se tu zohavovali navzájem, doplňujíce tak jeden druhého – pletichář obviňuje dravce z mrzkosti a dravec odhaluje hroznou tvář hádavého tyrana.

Muž měl dlouhou šedou bradku. Zpod ženské košile mu bylo vidět zarostlou hruď a paže zježené šedými chlupy, kalhoty měl zablácené a z bot mu čouhaly prsty.

V ústech měl dýmku a kouřil. Chleba v doupěti neměli, ale na tabák přece jen zbylo.

Psal dopisy, podobné asi těm, které Marius četl.

V rohu stolu ležela stará, načervenalá kniha s vytrhanými listy; podle dvanácterkového formátu se dalo soudit, že je to román. Na deskách byl velkým písmem vytištěn titul BŮH, KRÁL, ČEST A DÁMY. NAPSAL DUCRAY-DUMINIL, 1814.

Muž psal, mluvil nahlas a Marius slyšel tato slova:

„Když si člověk uvědomí, že ani po smrti není rovnost! Podívejte se na Père-Lachaise! Velcí, to znamená ti, kdo jsou bohatí, mají na kopci vydlážděnou cestu v akaciovém stromořadí. Přijedou si tam vozem. Ale obecný lid, chudáky a nešťastníky, ty strčí dolů, kde je bláta až po kolena, do děr, do vlhka. Dávají je tam, aby rychleji shnili. Ani navštívit je člověk nemůže, ledaže by se chtěl utopit v blátě.“

Tady se zarazil, uhodil pěstí na stůl a zaskřípal zuby:

„Ach, nejraději bych sežral celý svět!“

Tlustá, asi čtyřicetiletá ženská, které však mohlo být také sto let, seděla u krbu naboso.

I ona měla na sobě jenom košili a pletenou sukni, vyspravovanou kusem starého sukna. Polovinu sukně zakrývala hrubá zástěra. Ačkoliv žena byla přikrčena a schoulená, přece bylo patrno, že je velmi vysoká. Vedle svého manžela vypadala jako obr. Měla odporné ryšavé prošedlé vlasy, do nichž si co chvíli zajela ohromnýma a mastnýma rukama s ploskými nehty.

Vedle ní na zemi ležela dokořán otevřena kniha téhož formátu, jaká byla na stole; pravděpodobně jiný díl románu.

Na jednom lůžku spatřil Marius vyčouhlou holčičku, s nohama spuštěnýma k zemi; byla téměř nahá a zdálo se, že ani neposlouchá, ani nevidí, ani nežije.

Pravděpodobně mladší sestra děvčete, které přišlo k němu. Bylo jí asi jedenáct nebo dvanáct let. Když si ji blíže prohlédl, poznal, že je jí dobrých čtrnáct. Bylo to děvče, které včera večer na bulváru říkalo: „To sem si to, panečku, frčela!“ Patřila k neduživému druhu lidí, kteří dlouho zůstávají zakrnělí, ale potom náhle vyrostou. Nouze pěstuje takové smutné lidské rostliny. Tyto bytosti nemají ani dětství, ani mládí. V patnácti letech vypadají na dvanáct a v šestnácti na dvacet.

Dnes jsou dětmi a zítra ženami. Dalo by se říci, že přeskakují životní období, aby dříve skončily.

V tuto chvíli vypadalo to stvoření jako dítě.

Nikde v bytě nebylo vidět, že by se na něčem pracovalo; ani stopa po nějakém řemesle, žádný kolovrat či jiný nástroj. V koutě se válely podezřelé kusy starého železa. Panovala tam tupá lenost, která přichází po zoufalství a předchází smrtelný zápas.

Marius chvíli prohlížel to neutěšené prostředí, mnohem strašnější než vnitřek hrobu, protože zde se dosud pohybovaly lidské duše a blikal život.

Podkrovní komora, sklep, hluboká jáma, ve které se na samém spodku společenské budovy plazí ubožáci a nuzáci, není ještě tak docela hrobem, je to teprve předsíň hrobu, a jako bohatí vystavují svou nádheru při vstupu do paláců, tak se zdá, že i smrt, která je docela blízko, ukládá nejhorší bídu do tohoto předsálí.

Muž umlkl, žena nepromluvila a děvče snad ani nedýchalo. Ozývalo se jenom skřípání péra po papíru.

Muž zabručel, aniž přestal psát:

„Holota! Holota! Všechno je holota!“

Tato obměna Šalomounova zvolání vynutila ženě povzdech.

„Přítelíčku, uklidni se,“ řekla. „Netrap se tím, chlapče! Nestojí to za to, abys všem těm lidem psal.“

V bídě se těla tisknou jedno ke druhému jako v chladu, ale srdce se odcizují. Tato žena podle všech známek zřejmě kdysi milovala svého muže veškerou láskou, jíž byla schopna, ale v denních potyčkách a hádkách zaviněných strašnou bídou, tísnící rodinu, v ní tento cit úplně odumřel. Pro manžela jí zbyl jenom vyhaslý popel lásky. Jak tomu často bývá, něžná oslovení přežila zamilovanost. Žena mu říkala „drahoušku, chlapče, přítelíčku“ atd. jenom ústy; srdce mlčelo.

Muž se znovu pustil do psaní.

## (7)  
Strategie a taktika

Marius, jemuž tato podívaná svírala srdce, chtěl právě sestoupit se své improvizované rozhledny, když jeho pozornost připoutal a zadržel ho na místě jakýsi hluk.

Dveře komory se prudce otevřely.

Na prahu se objevila starší dcera.

Na nohou měla velké mužské střevíce, zamazané blátem, které jí vystříklo až na zarudlé kotníky a na starý, rozedraný plášť, který Marius na ní před hodinou neviděl: patrně jej odložila za dveřmi, aby vzbudila větší soustrast, a teprve při odchodu jej za dveřmi opět oblékla. Vstoupila, zabouchla za sebou dveře, zastavila se, aby nabrala dechu, a s výrazem triumfu a radosti vykřikla:

„Už jde!“

Otec se na ni podíval, žena obrátila hlavu, sestřička se ani nehnula.

„Kdo?“ otázal se otec.

„Pán.“

„Dobrodinec?“

„Ano.“

„Z kostela Saint-Jacques-du-Haut-Pas?“

„Ano.“

„Ten starý?“

„Ano.“

„A přijde?“

„Jde za mnou.“

„Víš to jistě?“

„Jistě.“

„Tak tedy opravdu přichází?“

„Přijíždí ve fiakru.“

„Ve fiakru? To je Rothschild!“

Otec vstal.

„Jak to víš tak určitě? Jak je možné, že jsi tu dřív, přijíždí-li on ve fiakru? Dalas mu alespoň adresu? Řekla jsi mu, že jsou to poslední dveře na konci chodby vpravo? Aby se nezmýlil! Tedy jsi ho přece zastihla v kostele? Co ti řekl?“

„No, no, no!“ pravila dívka. „Jak pospícháš, tatínku! Tak poslouchej: vešla jsem do kostela, byl na obvyklém místě, poklonila jsem se, odevzdala dopis, on si jej přečetl a řekl mi: ‚Kde bydlíte, drahé dítě?‘ Řekla jsem mu: ‚Pane, povedu vás.‘ Řekl mi: ‚Ne, dejte mi adresu; dcera chce ještě něco nakoupit; vezmu si povoz a přijedu zároveň s vámi.‘ Dala jsem mu adresu. Když jsem mu řekla, v kterém domě bydlím, byl jaksi překvapen a chvíli váhal, potom však přece jen řekl: ‚To je jedno; přijdu.‘ Po mši jsem viděla, jak s dcerou vychází z kostela, a všimla jsem si, jak vstupují do fiakru. A nezapomněla jsem mu připomenout, že to jsou poslední dveře na konci chodby vpravo.“

„A proč myslíš, že přijde?“

„Právě jsem viděla, že ulicí Petit-Banquier přijíždí fiakr. Proto jsem tak běžela.“

„Jak víš, že je to právě ten fiakr?“

„Přece jsem si všimla čísla.“

„A jaké je to číslo?“

„440.“

„Dobrá, jsi chytrá holka.“

Drze pohlédla na otce a ukázala boty, které měla na nohou.

„Chytrá holka, to je možné, ale říkám ti, že si už nikdy nenatáhnu ty škrpály a že je nechci, předně proto, že by v nich člověk přišel o zdraví, a za druhé, že se mi strašně hnusí. Není nic hroznějšího než podrážky, které se promáčejí a ještě k tomu při každém kroku čvachtají. To chodím raději bosa.“

„To máš pravdu,“ odpověděl otec mírným tónem, který se lišil od dceřiny hrubosti, „ale nezapomeň, že tě do kostela bez bot nepustí. Chudí lidé tam musí mít na nohou boty. K dobrému Pánubohu nesmíš bosa,“ dodal trpce. Potom se vrátil k předmětu, který ho nadobro zaujal: „Víš určitě, že přichází?“

„Je mi v patách,“ odpověděla holka.

Muž se vztyčil. Obličej mu zazářil.

„Ženo!“ zvolal. „Slyšíš! Dobrodinec přichází. Udus oheň.“

Polekaná žena se ani nepohnula.

S mrštností kouzelníka popadl Jondrette na krbu hrnec s uraženým uchem, a chrstl na řeřavé kusy uhlí vodu.

Pak se obrátil k starší dceři:

„Ty vytrhej slámu ze židle!“

Děvče neporozumělo.

Uchopil tedy židli a jedním kopnutím protrhl vypletené sedadlo. Noha mu projela židlí. Když ji vytahoval, otázal se: „Je venku zima?“

„Veliká. Sněží.“

Otec se obrátil k mladší holce, která seděla na lůžku u okna, a hromovým hlasem na ni křikl:

„Rychle! Dolů z postele, lenochu. Co nic neděláš? Rozbij jednu tabulku.“

Třesouc se zimou seskočila holčička z postele.

„Rozbij tabulku!“ opakoval.

Děvče zůstalo zaraženě stát.

„Slyšíš mě?“ opakoval otec. „Říkám ti, abys rozbila tabulku!“

S jakousi poděšenou poslušností vystoupilo dítě na špičky a pěstí uhodilo do okenní tabulky. Sklo se rozbilo a hlučně se sesypalo na zem.

„Dobře,“ řekl otec.

Byl vážný a příkrý. Chvatně přeletěl pohledem všechna zákoutí komory jako generál udílející před bitvou poslední rozkazy.

Matka, která dosud neřekla ani slova, vstala a zeptala se dutým hlasem protahujíc slabiky, jako by jí vázly v hrdle:

„Drahoušku, co chceš dělat?“

„Lehni si do postele,“ odpověděl muž.

Přízvuk nedovoloval námitku. Matka poslechla a těžce se vrhla na bídné lůžko.

Zatím se v koutě ozvalo vzlykání.

„Co je?“ zvolal otec.

Mladší dcera, aniž vystoupila ze stínu, kde byla přikrčena, ukázala zakrvácenou pěst. Pořezala se při rozbíjení okenní tabule; přistoupila k posteli, na níž ležela matka, a tichounce vzlykala.

Teď bylo na matce; zdvihla se a křičela:

„Tak vidíš, jaké děláš hlouposti! Pořezala se, když rozbíjela tvou tabulku.“

„Tím líp,“ vzkřikl muž, „tak jsem to také myslil.“

„Jakže – tím líp?“ zvolala žena.

„Ticho,“ rozkázal muž, „ruším svobodu slova.“

Potom roztrhl ženskou košili, kterou měl na sobě, utrhl z ní cár a chvatně jím zabalil krvácející pěst maličké.

Pak se spokojeně podíval na svou rozdrbanou košili.

„Košile by ušla,“ řekl, „teď je všechno v nejlepším pořádku.“

Rozbitou tabulí fičel ledový vítr a dral se do komory. Mlha pronikala dovnitř a rozlézala se jako bělavá vata, nestejnoměrně rozhazovaná neviditelnými prsty. Roztlučeným oknem bylo vidět, že padá sníh. Mráz, přislíbený sluncem na Hromnice, se přesně dostavil.

Otec se ještě rozhlédl, jako by se chtěl přesvědčit, že na nic nezapomněl. Vzal starou lopatku a popelem posypal dříví v krbu, aby zastřel každou stopu.

Pak se vztyčil a opřel se o krb.

„Teď mužem dobrodince přijmout,“ řekl.

## (8)  
Paprsek v pelechu

Větší děvče přistoupilo k otci, přitisklo mu svou ruku na jeho a řeklo:

„Vidíš, jaká je mi zima.“

„Ach,“ odpověděl otec, „mně je ještě větší zima.“

Matka zuřivě vykřikla:

„Ty máš vždycky všeho víc. I zlého.“

„Kuš!“ řekl muž.

Matka utichla, protože postřehla, že tentokrát se manžel na ni podíval docela jinak.

V brlohu bylo chvíli ticho. Starší dcera lhostejně loupala bláto z okraje pláště, mladší plakala; matka jí vzala hlavu do obou rukou, pokryla ji polibky a řekla:

„Drahoušku, prosím tě, neplač; vždyť to nic není a otec se bude zlobit.“

„Ne!“ zvolal otec. „Breč, breč, to dělá dobře!“

Pak se obrátil k starší holce:

„Poslouchej, on nepřichází! Co když vůbec nepřijde! To bych pro nic za nic uhasil oheň, roztrhal košili, zkazil židli a rozbil okno!“

„A poranil maličkou!“ šeptala matka.

„Víte,“ pokračoval otec, „že tady v tý mizerný díře je psí zima? A jestli ten člověk nepřijde! To se ví; nechá nás čekat. Říká si: jen ať si počkají; k ničemu jinému nejsou. Ach, jak nenávidím ty boháče; s jakým jásotem a radostí, nadšením a zadostiučiněním bych je všechny zardousil, všechny, kdo předstírají lidumilnost, chodí ke zpovědi, na mši, dají na kněžoury, na užvaněné flanďáky, a protože si tito lidé myslí, že stojí nad námi, přicházejí nás ponižovat, přinesou nám chleba a šatstvo, jak říkají; zatím to jsou hadry, které nemají cenu ani čtyři sou.

A to já nechci, holoto! Chci peníze. Ach peníze, ty nám nikdy nedají, protože říkají, že jsme opilci a povaleči a že bychom je propili. A co jsou oni a čím byli po celý svůj život? Zloději! Jinak by nebyli zbohatli. Eh, celá společnost by se měla popadnout za šos a vyhodit do povětří. Pravda, všechno by se rozmlátilo, ale aspoň by nikdo nic neměl, a už to by byl pokrok!… Ale co dělá ten tvůj pan dobrodinec? Přijde? Asi zapomněl adresu, hlupák! Vsadím se, že to staré hovado…“

V té chvíli někdo zaklepal na dveře; muž se vrhl ke dveřím, otevřel je, hluboce se klaněl a přeuctivě se usmívaje volal:

„Vstupte, pane! Račte vstoupit, ctihodný dobrodinče, a vaše roztomilá slečna také!“

Na prahu komory se objevil postarší pán a mladá dívka.

Marius neodstoupil ze svého místa. To, co v tuto chvíli pocítil, není možno lidským jazykem vyslovit.

Byla to Ona.

Kdo miloval, ví, kolik zářivých významů mohou obsahovat tři písmena slova _ona._

Skutečně to byla ona. Marius ji stěží poznával světelným oparem, který se mu najednou rozprostřel před očima. Bylo to vskutku to ztracené sladké stvoření, hvězda, která mu po šest měsíců svítila, byly to skutečně její oči, čelo, ústa, ta krásná, tak dlouho postrádaná tvář, která mu kamsi zmizela a jeho zanechala černé beznaději. Ztracené štěstí se znovu vynořilo!

Zjevilo se v tom stínu, v té díře, v odporném brlohu, v takové hrůze!

Marius se celý chvěl. Opravdu, byla to ona! Bušení srdce mu bránilo jasně vidět. Cítil, že nepotřebuje mnoho, aby se rozplakal. Konečně ji vidí po tolikerém marném hledání! Bylo mu, jako by byl ztratil duši a právě ji našel.

Byla stále stejná, jen trochu bledší. Jemný obličej byl orámován kloboukem z fialového sametu a pod černým atlasovým kabátkem se rýsovala její postava. Zpod dlouhé sukně vyhlížela malá noha, sevřená v hedvábném střevíčku.

Přišla v doprovodu pana Leblanka.

Učinila několik kroků a položila na stůl dosti velký balík.

Starší Jondrettova dcera ustoupila ke dveřím a zachmuřeně zírala na sametový klobouk, na hedvábný kabátek a okouzlující a šťastný obličej.

## (9)  
Jondrette skoro pláče

Obydlí bylo tak temné, že lidem, kteří přicházeli zvenčí, jistě připadalo jako sklepení. Oba příchozí postupovali váhavě, protože stěží rozeznávali předměty okolo sebe, zatímco si je obyvatelé, zvyklí na šero, důkladně prohlédli.

Pan Leblanc se s dobrým a smutným pohledem přiblížil a řekl Jondrettovi:

„Pane, v tomto balíku najdete nové obleky, punčochy a vlněné pokrývky.“

„Andělský dobrodinec nás zahrnuje laskavostí,“ pravil Jondrette a uklonil se až k zemi. Potom se naklonil k uchu starší dcery, a zatímco pan Leblanc s dívkou prohlíželi žalostný vnitřek, zašeptal jí rychle do ucha:

„Tak co jsem říkal? Obnošené hadry! Žádné prachy! Všichni jsou stejní. Poslechni, jak byl podepsán dopis tomu starému hlupákovi?“

„Fabantou,“ odpověděla holka.

„Dramatický umělec. Dobrá!“

Ještě štěstí, že se na to Jondrette zeptal, protože v příštím okamžiku se pan Leblanc k němu obrátil a s výrazem člověka, který si nemůže vzpomenout na jméno, mu řekl:

„Vidím, že jste skutečně hoden politování, pane…“

„Fabantou,“ odpověděl Jondrette chvatně.

„Pane Fabantou, ano, ano, vzpomínám si.“

„Dramatický umělec, pane, a umělec, který měl úspěchy.“

Jondrette usoudil, že nastala chvíle, aby dobrodince dojal. Hlasem, v němž zněla laciná sláva jarmarečního komedianta i poníženost pouličního žebráka, zvolal: „Žák Talmův. Jsem žák Talmův! Kdysi se na mě smálo štěstí. Běda! Teď mám jenom bídu. Vidíte, dobrodince, nemáme chléb, nemáme oheň. Mé ubohé dětičky nemají tepla. Má jediná židle je k nepotřebě, okenní tabulka rozbitá! Všechno se časem zničí. Manželka na lůžku nemocná!“

„Ubohá žena!“ řekl pan Leblanc.

„A dítě je zraněné!“ dodal Jondrette.

Příchod cizích lidí děvče rozptýlil tak, že přestalo vzlykat a prohlíželo si „slečinku“.

„Breč, řvi přece!“ řekl Jondrette tiše.

Zároveň je štípl do zraněné ruky. To všechno provedl s obratností kejklíře.

Maličká hlasitě vyjekla.

Zbožňovaná dívka, které Marius v srdci říkal „má Uršula“, rychle přistoupila.

„Ubožátko,“ řekla.

„Podívejte se, krásná slečno,“ pokračoval Jondrette. „Jak jí ruka krvácí! Stalo se jí to při práci u stroje, kterou vydělává šest sou denně. Možná že bude nutno uříznout jí celou paži!“

„Skutečně?“ řekl starý pán rozčileně.

Maličká se domnívala, že otec mluví vážně, a proto se znova rozplakala.

„Bohužel ano, dobrodinče,“ odpověděl otec.

Jondrette si již chvíli prohlížel dobrodince zvláštním pohledem. Při hovoru ho pronikavě pozoroval, jako by pátral ve vzpomínkách. Náhle použil okamžiku, kdy se oba návštěvníci se zájmem vyptávali maličké na poraněnou ruku, poodešel k ženě, která ležela se sklíčeným a tupým výrazem v tváři, a rychle, ale velmi tiše jí řekl:

„Dobře si ho prohlédni!“

Potom se otočil k panu Leblankovi a pokračoval v nářku:

„Podívejte se, pane! Mým jediným oblekem je košile mé manželky, roztrhaná, teď uprostřed zimy! Nemohu vycházet, protože nemám kabát. Kdybych měl jen trochu slušný kabát, došel bych si k slečně Marsové, která mě zná a má mě velmi ráda. Nebydlí v ulici Tour-des-Dames? Víte, pane, že jsme spolu hráli na venkově? Dělil jsem se s ní o vavříny. Célimena by mi pomohla, pane! Elmira by dala almužnu Belizarovi! A zatím nic, pranic! V domě jako vymeteno! Žena je nemocná, a nikde ani sou. Dcera nebezpečně zraněná, a nikde ani sou. Manželka má záduchu. Věk a špatné nervy mají na tom svůj podíl. Potřebovala by ošetření a dcera také. Ale lékař! A lékárník! Jak je zaplatit? Scházejí nám groše. Před deseti centimy bych poklekl, pane!

Vidíte, kam až je zatlačeno umění! Vidíte to, krásná slečno, a vy, můj vzácný ochránče, vy, kteří vdechujete ctnost a dobrotu a plníte jí chrám, v němž vás má dcera denně vídá, protože se tam chodí modlit… Své dcery vychovávám v náboženství, pane. Nechtěl jsem, aby se chytily divadla. Nedej Bože, aby jako nějaké poběhlice na této cestě klopýtly! Nežertuju. Vtloukám do nich čest, morálku a ctnost! Zeptejte se jich. Musí jít přímou cestou. Mají přece otce. To nejsou nešťastnice, které začínají tím, že nemají rodinu, a končí tím, že se provdají za veřejnost. Nejdřív je to slečna Nicková, a potom je paní Veřejná. Hrome! To se ve Fabantouově rodině nedělá! Hodlám je vychovat počestně, aby byly ctnostné, aby byly něžné a aby, sakra! věřily v Boha! – Nuže, vzácný pane, víte, co se zítra stane? Zítra je 4. února, osudný den, poslední lhůta, kterou mi domácí dal; jestliže dnes večer nezaplatím, pak já, moje starší dcera, moje manželka a to zraněné dítě s horečkou, všichni čtyři budeme vyhozeni na ulici, na bulvár, pod širé nebe, na déšť, do sněhu. Vidíte, pane! Jsem dlužen za čtyři kvartály, za rok! To je šedesát franků!“

Jondrette lhal. Činže za rok stála čtyřicet franků a nemohl být dlužen za čtyři období, protože před půl rokem Marius za něho dvě zaplatil.

Pan Leblanc vytáhl z kapsy pětifrank a hodil jej na stůl. Jondrette měl dosti času, aby starší dceři zavrčel do ucha: „Vidíš ho, lakotu! Co si počnu s pěti franky? Tím mi neuhradí ani židli ani okenní tabulku! A pak si dělej výlohy!“ Zatím pan Leblanc svlékl důkladný hnědý redingot, který měl přes lehčí modrý kabát, a přehodil jej přes opěradlo židle.

„Pane Fabantou,“ pravil, „mám jenom pět franků, ale doprovodím dceru a přijdu večer; dnes večer musíte zaplatit činži, viďte?“

Jondrettův obličej podivně zazářil. Chvatně odpověděl:

„Ano, vzácný pane. V osm hodin musím být u domácího.“

„Budu zde v šest hodin a přinesu vám šedesát franků.“

„Dobrodinče!“ zvolal Jondrette radostí bez sebe.

A tiše dodal:

„Ženo, dobře si ho prohlédni!“

Pan Leblanc nabídl rámě mladé krasavici a zamířil ke dveřím.

„V šest hodin?“ ozval se Jondrette.

„Přesně v šest.“

V tom okamžiku si starší Jondrettova dcerka povšimla redingotu na židli.

„Pane,“ řekla, „zapomněl jste redingot.“

Jondrette se obrátil na dceru se zdrcujícím pohledem a hrozivým pokrčením ramen.

Pan Leblanc se obrátil a s úsměvem odpověděl: „Nezapomněl, nechal jsem jej zde.“

„Ach, ochránče!“ řekl Jondrette. „Vzácný dobrodinče! Rozplývám se v slzách! Dovolte, abych vás alespoň doprovodil k fiakru.“

„Půjdete-li ven,“ odpověděl pan Leblanc, „oblečte si ten svrchník. Je skutečně velká zima.“

Jondrette se nedal dvakrát pobízet. Rychle si navlékl hnědý redingot.

Když všichni tři vycházeli, Jondrette oba cizince hbitě předešel.

## (10)  
Sazba drožek: dva franky za hodinu

Z toho výjevu Mariovi nic neušlo, a přece ve skutečnosti nic neviděl. Uchváceně se díval na mladou dívku a v duchu ji objímal od té chvíle, co vstoupila do komory. Celou dobu návštěvy prožil ve vytržení, všechno jeho hmotné vnímání se zastavilo a celá duše se soustředila k jedinému bodu. Nevnímal dívku, nýbrž světlo, které se šířilo okolo atlasového kožíšku a sametového klobouku. Kdyby hvězda Sírius vletěla do komory, nebyl by více oslněn.

Zatímco dívka rozvazovala balík, rozbalovala šaty a pokrývky a dobrotivě a něžně se vyptávala nemocné matky a poraněného děvčátka, číhal Marius na každý její pohyb a snažil se zachytit její řeč. Znal ty oči, čelo, krásu, postavu, chování, ale neznal zvuk jejího hlasu. Jednou v Lucemburské zahradě se domníval, že zachytil několik slov, ale nebyl si naprosto jist. Byl by dal deset let života, kdyby byl mohl slyšet a odnést si v duši trochu z té hudby. Ale všechno se ztrácelo v křiklavém nářku a vřeštivém bědování Jondrettově. To mísilo hněv do Mariova obdivu. Něžně se na ni zadíval. Nedovedl pochopit, že skutečně vidí božské stvoření v strašném doupěti uprostřed nečistých. Připadala mu jako kolibřík mezi ropuchami.

Když vyšla, jeho jediná myšlenka byla sledovat ji, jít po její stopě, nepustit ji z očí, dokud by se alespoň nedověděl, kde bydlí, neztratit ji znovu, když ji tak zázračně našel! Seskočil z prádelníku a vzal si klobouk. Sotva položil ruku na kliku a chystal se k odchodu, zastavil se. Chodba byla dlouhá, schody nepohodlné, Jondrette povídavý a pan Leblanc tedy jistě dosud nenasedl do fiakru; kdyby se na chodbě nebo na schodech nebo v domovních vratech otočil a Maria spatřil, jistě by ho to zneklidnilo a už by našel prostředek, jak znova a možná navždy uniknout. Co dělat? Počkat? Zatím však může fiakr odjet. Marius byl v rozpacích. Konečně se odvážil a vyšel ze světnice.

Na chodbě už nikdo nebyl. Marius běžel ke schodům. Na schodech už také nikdo nebyl. Spěšně seběhl a dostal se na bulvár právě v okamžiku, kdy fiakr zabočil za roh ulice Petit-Banquier a vracel se do Paříže.

Marius pospíšil tím směrem. Když přišel na roh bulváru, zahlédl, jak fiakr ujíždí ulicí Mouffetard; byl již velmi daleko a nebylo jej možno dohonit; má běžet za ním? To nešlo; ostatně, kdyby z vozu spatřili, jak za nimi upaluje, jistě by ho otec poznal.

Šťastná, neslýchaná náhoda mu přála, po bulváru v tu chvíli jela prázdná drožka. Jen do ní rychle naskočit a pustit se za fiakrem, bylo to jisté, snadné a bezpečné.

Dal kočímu znamení, aby zastavil, a zvolal:

„Na hodinu!“

Marius byl bez nákrčníku, měl starý pracovní oblek, u kterého chyběly knoflíky, a košili v záhybu na prsou roztrženou.

Kočí zastavil, zamrkal, natáhl k Mariovi levou ruku a jemně zamnul palcem o ukazováček.

„Co chcete?“ pravil Marius.

„Zaplatit předem,“ odpověděl kočí.

Marius si vzpomněl, že má jenom šestnáct sou.

„Kolik?“ otázal se.

„Čtyřicet sou.“

„Zaplatím, až se vrátíme.“

Kočí místo odpovědi zahvízdal nápěv písničky o nehorázné lidské prostoduchosti a rozhorleně švihl koně. Marius se zděšeně díval, jak drožka mizí. Pro čtyřiadvacet sou, které mu chyběly, ztrácel svou radost, štěstí, lásku, klesal zpátky do noci! Prohlédl a znovu oslepl! Musíme říci, že si trpce a s lítostí vzpomněl na pětifrank, který ráno dal té ubohé holce. Kdyby měl pět franků, byl by zachráněn, vrátil by se životu, vyjel by z utrpení, z temnot, ze samoty, z nudy a omrzení z opuštěnosti; užuž navazoval černou nit svého osudu na krásnou, zlatou – ta mu zavlála před očima a znovu se přetrhla. Zoufale se vrátil do baráku.

Byl by si mohl říci, že pan Leblanc slíbil přijít opět a že ho tedy může stopovat večer, ale propadl takovému zoufalství, že si to v první chvíli neuvědomil.

Právě když vstupoval do baráku, zahlédl na druhé straně bulváru vedle opuštěné zdi ulice Barrière des Gobelins Jondretta, zabaleného do dobrodincova redingotu. Mluvil s člověkem znepokojujícího zevnějšku, jakým se říká na předměstí pobudové: patří k nim záhadní lidé, kteří vedou podezřelé monology, mají špatné myšlenky, spí obyčejně ve dne, což vzbuzuje podezření, že pracují v noci.

Oba v chumelenici nehnuté stáli a hovořili, tvoříce dvojici, které by si byl strážník jistě povšiml, ale kterou Marius zahlédl jen letmo. Ať byl jakkoliv sklíčen, přece postřehl, že se pobuda, s nímž Jondrette hovoří, podobá jistému Panchaudovi, řečenému Printanierovi, jinak Bigrenaillovi, kterého mu jednou Courfeyrac ukázal a o němž šla ve čtvrti pověst, že je nočním chodcům nebezpečný. V předešlé knize jsme četli toto jméno. Panchaud, řečený Printanier, jinak Bigrenaille, se později objevil v nejedné vraždě a proslavil se jako světoznámý lotr; zatím byl znám jako darebák. Ještě dnes žije v ústním podání lupičů a zlodějů. Měl mnoho následovníků na sklonku minulého režimu. Večer s blížící se nocí, v hodině, kdy se tvoří hloučky a hovoří se potichu, se o něm mluvívalo ve „vlčí jámě“ ve Force. V tomto vězení, na místě, kde se pod obchůzkovou cestou táhla odpadová roura, která v roce 1843 za bílého dne posloužila třiceti vězňům k neslýchanému útěku, jste si mohli na klenuté stěně kanálu přečíst jméno PANCHAUD, které tam odvážně sám vyryl při jednom ze svých pokusů o útěk. Již v roce 1832 byl pod dohledem policie, ale na jeviště zločinu dosud vážně nevystoupil.

## (11)  
Bída nabízí služby žalu

Marius vystoupil zvolna po schodech baráku; právě když se chystal vstoupit do své světničky, zahlédl na chodbě, že za ním jde starší Jondrettova dcera. Nechtěl ji ani vidět, jak mu byla protivná; měla jeho pět franků, ale bylo už příliš pozdě, aby je chtěl zpátky; drožka již dávno zmizela a fiakr byl daleko. Ostatně by mu je jistě nevrátila. Také by bylo zbytečné se ptát, kde bydlí lidé, kteří je právě navštívili; bylo zřejmé, že to nevěděla, neboť dopis byl adresován: _Panu dobrodinci z kostela Saint-Jacques-du-Haut-Pas._

Marius vstoupil do pokoje a přirazil za sebou dveře.

Nezavřely se však. Marius se obrátil a viděl, že čísi ruka přidržuje dveře pootevřené.

„Co je?“ otázal se. „Kdo je tu?“

Byla to starší Jondrettová.

„To jste vy?“ ozval se Marius téměř tvrdě. „Stále jenom vy. Co ode mne chcete?“

Vypadala zamyšleně a nedívala se na Maria. Již nebyla tak jistá jako ráno. Nevstoupila a stála ve stínu chodby, kde ji Marius viděl pootevřenými dveřmi.

„Tak co? Odpovíte?“ vyhrkl Marius. „Co chcete?“

Pozdvihla k němu smutné oči, v nichž se zablesklo cosi neurčitého, a řekla:

„Pane Marie, vypadáte smutně. Co je vám?“

„Mně?“ otázal se Marius.

„Ano, vám.“

„Nic mi není.“

„Ale ano.“

„Ne.“

„Já ale říkám, že je.“

„Dejte mi pokoj.“

Marius se znovu pokusil zavřít dveře, ale dívka je nepustila z ruky.

„Poslyšte,“ řekla, „neděláte dobře. Nejste sice bohatý, a přece jste dnes ráno dokázal, že jste hodný člověk. Buďte tak hodný pořád. Dal jste mi peníze, abych se najedla, a teď mi řekněte, co vám je. Vás něco trápí, to vidím. Nechci, abyste se soužil. Co bychom mohli proti tomu učinit? Mohla bych pro vás něco udělat? Neodmítejte mou pomoc. Nechci znát vaše tajemství, ani mi nic nemusíte vysvětlovat, ale mohu vám být užitečná, vždyť otci také pomáhám. Nosím dopisy, chodím od domu k domu, ptám se od dveří ke dveřím, najdu adresu, vystopuji, koho budete chtít. Můžete se mi s klidem svěřit se svými starostmi a já půjdu a promluvím s těmi lidmi. Někdy stačí, abyste s lidmi promluvil, a ostatní se již poddá. Použijte mých služeb.“

Mariovou myslí probleskla myšlenka. Tonoucí se i stébla chytá.

Přistoupil k děvčeti.

„Poslyš…,“ řekl.

Přerušila ho a oči jí zablýskaly.

„Ano, ano, tykejte mi; tak se mi to líbí.“

„Nuže,“ pokračoval, „tys přivedla sem starého pána se slečnou?“

„Ano.“

„Znáš jejich adresu?“

„Ne.“

„Zjisti mi ji.“

Kalné oko mladé Jondrettové se na chvíli zablesklo radostí, ale hned posmutnělo.

„To tedy chcete?“

„Ano.“

„Vy je znáte?“

„Ne.“

„To znamená, že je neznáte, že však ji chcete poznat?“

To _je,_ z něhož se stalo _ji,_ mělo v sobě cosi významného a hořkého.

„Můžeš to udělat?“ naléhal Marius.

„Dostanete adresu té krásné slečny.“

Ve slovech „krásná slečna“ byl odstín, který Maria zamrzel. Pokračoval:

„Konečně na tom nezáleží – adresu otce a dcery. Tedy jejich adresu.“

Upřeně se na něho zadívala.

„Co mi za to dáte?“

„Co budeš chtít.“

„Co budu chtít?“

„Ano.“

„Dostanete adresu.“

Svěsila hlavu a prudkým pohybem přitáhla dveře, které se zavřely.

Marius byl sám.

Klesl na židli a hlavu a lokty zabořil do postele. Propadl myšlenkám, které nemohl pochopit a které mu působily závrať. Všechno, co se od rána zběhlo, zjevení anděla, který vzápětí zmizel, nabídka, se kterou právě přišlo to děvče, zásvit naděje uprostřed nesmírného zoufalství, se mu zmateně honilo v hlavě.

Náhle byl ze snění drsně vyrušen.

Slyšel vysoký a tvrdý hlas Jondrettův; pronášel slova, která měla pro Maria neobyčejný význam:

„Povídám ti, že jsem si jist. Poznal jsem ho.“

O kom to Jondrette mluví? Koho poznal? Pana Leblanka? Otce jeho „Uršuly“? Je možné, že by ho Jondrette znal? Dozví se Marius tímto nešetrným a nečekaným způsobem věci, bez kterých je jeho život jenom temnotou? Zví konečně, koho vlastně miluje a kdo je ta dívka a kdo je její otec? Rozplyne se konečně hustý mrak, který je zahaluje? Roztrhne se konečně tajemná rouška? Ach, nebesa!

Spíš vyskočil, než vylezl na prádelník a zaujal opět místo u malého otvoru v pažení.

Znovu spatřil vnitřek Jondrettova brlohu.

## (12)  
Jak se využilo pětifranku od pana Leblanka

Zatím se v rodině změnilo jenom to, že žena i děvčata vybalily z balíku punčochy a vlněné kazajky a navlékly si je a že na postele hodily nové pokrývky.

Jondrette se asi právě vrátil. Byl ještě udýchaný. Děvčata seděla na zemi u krbu a starší obvazovala sestře ruku. Žena ležela jako schvácená na posteli vedle krbu; ve tváři se jí zračil zřejmý úžas. Jondrette měřil komoru dlouhými kroky. Oči mu nezvykle svítily.

Ohromená manželka se odvážila říci:

„Skutečně? Víš to jistě?“

„Jistě! Je tomu sice už osm let, ale přece ho poznávám! Ach, a jak ho poznávám! Hned jsem ho poznal! Tebe to nenapadlo?“

„Ne.“

„Vždyť jsem ti přikázal: Dávej pozor! Je to jeho postava, jeho obličej. Trošinku zestárl: někteří lidé nestárnou, ačkoliv nevím, jak to dělají. Je to jeho hlas. Je jenom líp oblečený, to je všechno. Ach, tajemný ďáble, konečně tě držím!“

Zastavil se a řekl děvčatům:

„Jděte ven… To je divné, že tě to nenapadlo.“

Dívky poslechly a vstaly.

Matka zakoktala:

„S bolavou rukou?“

„Čerstvý vzduch jí udělá dobře,“ řekl Jondrette. „Už běžte!“

Bylo jasné, že Jondrette patří k lidem, kterým se neodporuje. Děvčata se měla k odchodu.

Když byla ve dveřích, chytil otec starší holku za ruku a s podivným přízvukem ji přikázal:

„Budete tu přesně v pět hodin. Obě dvě. Budu vás potřebovat.“

Marius zbystřil pozornost.

Když Jondrette zůstal s manželkou o samotě, znovu počal chodit po komoře a mlčky ji dvakrát třikrát obešel. Potom promarnil několik minut úpravou a zastrkováním ženské košile, kterou měl na sobě.

Náhle se otočil k Jondrettové, založil si ruce a zvolal:

„Chceš, abych ti něco řekl? Slečinka…“

„Nu?“ vyzvídala žena. „Slečinka?“

Marius nepochyboval, že hovoří o dívce. Naslouchal s palčivou úzkostí. Celý život závisel teď na tom, co uslyší.

Ale Jondrette se naklonil a šeptal ženě něco do ucha. Pak se vzpřímil a dokončil nahlas:

„Je to ona.“

„Ta…?“ řekla žena.

„Ano, ta!“ potvrdil muž.

Nikdo na světě nevypoví, co všechno bylo obsaženo ve slůvku _ta,_ které pronesla Jondrettová. Bylo v něm překvapení, vztek, nenávist, zlost, všechno smícháno a spojeno v obludném přízvuku. Stačilo několik slov, snad dokonce jenom jméno, které jí manžel do ucha pošeptal, aby se ta tlustá ženská probudila a z odporného stvoření se rázem proměnila v dračici.

„To není možné,“ křičela. „Když si pomyslím, že mé děti chodí bosy, že nemají co na sebe. Bože! Atlasový kožíšek, sametový klobouk, střevíčky, všechno! Jistě za víc než za dvě stě franků! Člověk by řekl, že je to dáma! Ne, ty se mýlíš! A potom, ta holka byla tehdy přece hrozná, a tahleta nevypadá nejhůř! Opravdu nevypadá nejhůř! Ba ne! To nemůže být ona!“

„Říkám ti, že je. Uvidíš.“

Po tomto nezvratném ujištění zdvihla Jondretka širokou zřídlou tvář nazrzlé blondýny a se strašným výrazem se zadrala ke stropu. V tu chvíli se zdála Mariovi ještě hroznější než její manžel. Byla to svině s pohledem tygřice.

„Co?“ křičela. „Je to možné, že by tahle protivná slečinka, která se na mé děti tak soucitně dívala, byla ta otrhaná žebračka? Ach, nejraději bych jí to panděro vlastníma dřevákama rozkopala!“

Vyskočila z postele, zůstala chvíli stát, rozcuchaná, s vzdouvajícím se chřípím a s pootevřenými ústy, pak rozhodili ruce a zaťala pěsti. Potom sebou zase hodila na ubohou postel. Muž chodil sem a tam a běsnící ženy si nevšímal.

Po chvilce mlčení se znovu přiblížil k Jondrettové, zastavil se před ní a zkřížil ruce jako před chvílí:

„A chceš, abych ti ještě něco řekl?“

„Co?“ otázala se.

„Čeká nás velké štěstí.“

Jondrettová si ho změřila pohledem, který říkal: Nezbláznil se ten chlap, že tak mluví? Jondrette pokračoval:

„Hrome! Už dost dlouho patřím farností do Nemanic a postrkem do Hladova. Dost dlouho se nuzuju a starostí, těch mám nad hlavu, jak o sebe, tak o rodinu. Už vůbec nešpásuju a do smíchu mi taky není! Už dost vtipů, božíčku, těch frašek a trampocení mám už po krk! Věčný otče! Chci se už jednou dosyta nažrat, nachlastat, nacpat si břicho a spát! A nic nedělat! Teď došlo na mě, a než pojdu, chci být aspoň na chvilku milonářem!“

Obešel pelech a dodal:

„Jako druzí.“

„Co tím myslíš?“ zeptala se žena.

Potřásl hlavou, přimhouřil jedno oko a zvýšil hlas jako pouťový šarlatán, který se chce ukázat.

„Co tím myslím? Tak poslouchej!“

„Pst!“ zamumlala Jondrettová. „Ne tak nahlas! Jsou to věci, které nemusí každý slyšet.“

„Prosím tě! Kdo? Soused? Právě jsem ho viděl odcházet. A potom, i kdyby to ten velký hlupák slyšel, co na tom? A vůbec – vždyť ti říkám, že jsem ho viděl odcházet.“

Přece však Jondrette pudově snížil hlas, ale ne natolik, aby Marius neslyšel. Padající sníh tlumil hluk povozů na bulváru a umožnil Mariovi neztratit z rozhovoru ani slůvka.

Slyšel toto:

„Poslouchej! Krésus je v pasti! Tak jako tak. Už je to hotovo. Všechno jsem zařídil. Mluvil jsem s lidmi. Přijde v šest hodin a přinese šedesát franků, darebák! Viděla jsi, jak jsem ho obalamutil s šedesáti franky, s domácím a se čtvrtým únorem? Ani kvartál není, je to ale hlupák! Přijde tedy v šest hodin! To je doba, kdy soused chodí na večeři. Matka Burgonová myje ve městě nádobí. V domě teď nikdo nebydlí. Soused se nikdy před jedenáctou nevrací. Holky půjdou na číhanou. Ty pomůžeš, a on otevře tobolku.“

„A když neotevře?“ otázala se žena.

Jondrette naznačil zlověstné gesto a řekl:

„My už mu pomůžeme.“

A hlasitě se rozesmál.

Bylo to poprvé, co ho Marius slyšel se smát. Při jeho studeném nasládlém smíchu probíhal mráz po zádech.

Jondrette otevřel almárku zasazenou ve zdi u krbu, vytáhl z ní starou čepici, otřel ji rukávem a posadil si ji na hlavu.

„Tak,“ prohlásil, „už jdu. Musím si promluvit s kamarády. S dobrými kamarády. Uvidíš, jak to půjde. Zdržím se co nejmíň. To je báječná příležitost. Zůstaň doma.“

Zastrčil obě ruce do kapes u kalhot, zůstal chvíli zamyšleně stát a potom dodal:

„Víš, je přece jen dobré, že mě nepoznal! Kdyby mě byl poznal, jistě by neřekl, že odpoledne přijde. Unikl by nám! Vousy mě zachránily! Má romantická kozí bradka! Má hezounká romantická bradička!“

Znovu se zasmál.

Přistoupil k oknu. Padající sníh kreslil bílé pruhy na našedlé obloze.

„Psí počasí!“ řekl.

A zapínaje si kabát:

„Ta slupka je moc volná. Ale nevadí,“ dodal, „a po čertech dobře udělal, že mi ji tu nechal. Starý lump! Nebyl bych mohl vyjít a všechno by bylo pro kočku! Na jakých maličkostech někdy všechno závisí!“

Stáhl si čepici do očí a vyšel.

Sotva učinil na chodbě několik kroků, znovu otevřel dveře a vsunul mezi ně svou dravou a prohnanou tvář.

„Ještě na něco bych byl málem zapomněl. Opatříš uhlí do ohřívadla.“

Hodil ženě do zástěrky pětifrank, který mu dobrodinec daroval.

„Uhlí do ohřívadla?“ otázala se žena.

„Ano.“

„Kolik?“

„Dobré dvě měřice.“

„To je třicet sou. Ze zbytku koupím ještě něco k obědu.“

„U čerta, nekoupíš!“

„Proč?“

„Neopovažuj se všechno utratit!“

„Proč?“

„Protože si musím taky něco koupit.“

„Co?“

„Něco.“

„Kolik budeš potřebovat?“

„Je tu někde blízko železář?“

„V ulici Mouffetard.“

„Ach, ano, na rohu, vím o tom krámu.“

„Řekni přece, kolik budeš potřebovat?“

„Padesát sou – snad tři franky.“

„To na oběd mnoho nezbude.“

„Dnes nejde o oběd. Máme lepší věci na starosti.“

„Dobře, dobře, moje zlato.“

Po tomto něžném oslovení Jondrette zavřel dveře; tentokrát Marius slyšel, jak se vzdaluje chodbou baráku a spěšně sestupuje po schodech.

Na Saint-Médardu právě tloukla jedna hodina.

## (13)  
„Solus cum solo, in loco remoto,  
non cogitabuntur orare Pater noster“[^9]

Jak jsme již řekli, byl Marius, třebaže velký snílek, přece jenom pevná, energická povaha. Samotářské hloubání ho naučilo citlivosti a účastenství s bolestmi druhých; snad i mírnilo jeho vznětlivou povahu, ale přece mu nevzalo schopnost pohoršovat se nad zlem: byl laskavý jako brahmán, ale přísný jako soudce; měl soucit s ropuchou, ale rozdrtil zmiji. A právě teď padl jeho zrak na zmijí hnízdo; nahlédl do doupěte netvorů.

„Ty bídníky je nutno zašlápnout,“ řekl si.

Doufal, že se záhady rozluští, ale ani jedna se nevysvětlila, naopak, všechny byly nepochopitelnější; o krásné dívence z Lucemburské zahrady a o muži, kterému říkal pan Leblanc, se dověděl jen to, že je Jondrette oba zná. Z nesrozumitelných slov, která byla prohozena, pochopil, že se chystá úklad, tajný a strašný úklad, a že jsou oba ve velkém nebezpečí, ona snad, její otec zcela určitě; že je nutno je zachránit; a že je nutno zmařit Jondrettovy výpočty a potrhat síť těch pavouků.

Chvíli pozoroval Jondrettovou, která z kouta vytáhla staré plechové ohřívadlo a hrabala se ve starém železe.

Marius slezl s prádelníku, jak mohl nejtišeji, dávaje přitom pozor, aby nezpůsobil hluk.

Vzdor strachu před tím, co se chystalo, a vzdor hrůze, kterou ho naplnila Jondrettova rodina, pociťoval cosi jako radost, že se mu snad naskytne příležitost prokázat službu té, kterou miluje.

Ale jak? Upozorní ohrožené? Kde je najde? Neznal jejich adresu. Zjevili se mu na chvíli, a potom se znovu ponořili do nesmírných hlubin Paříže. Má snad čekat u dveří, až pan Leblanc v šest hodin přijde, a varovat ho před nastraženou léčkou? Ale Jondrette a jeho lidé by ho spatřili, místo je opuštěné, byli by silnější než on a našli by způsob, jak ho chytit nebo zneškodnit, tak by byl ztracen i ten, koho Marius chce zachránit. Tloukla jedna hodina a úklad byl nastrojen na šestou. Marius měl pět hodin času.

Mohl učinit jenom jedno.

Oblékl si lepší kabát, uvázal si okolo krku šátek, vzal klobouk a vyšel tak tiše, jako by kráčel bos po mechu.

Ostatně Jondrettová se stále hrabala ve starém železe.

Jakmile byl z domu, zamířil k ulici Petit-Banquier.

Byl už asi uprostřed této ulice, u velmi nízké zdi, kterou je možno v některých místech překročit a za kterou jsou nezastavěné pozemky; šel pomalu, protože byl zamyšlen, a sníh tlumil jeho kroky; náhle zaslechl hlasy, které se ozývaly docela blízko něho. Obrátil hlavu, ulice byla prázdná; nikoho neviděl, byl jasný den, a přece docela dobře rozeznával hlasy.

Napadlo ho, aby se podíval za zeď, podél níž kráčel.

Byli tam skutečně dva muži; zády se opírali o zeď, seděli na sněhu a mluvili docela tiše.

Ani jednoho z nich neznal. Jeden byl vousáč v haleně a druhý vlasáč v hadrech. Vousáč měl řeckou čapku, druhý měl holou hlavu a sníh ve vlasech.

Marius mohl slyšet jejich rozhovor, když trochu vystrčil hlavu.

Vlasatý dloubl do druhého loktem a řekl:

„Neselže to, protože Patron-Minette pomůže.“

„Myslíš?“ řekl vousáč a vlasatý chlap pokračoval:

„Každý shrábne pět set kulatých a nejhorší, co se může stát, je pět, šest, nanejvýš deset let.“

Druhý mu odpověděl, jako by váhal, a přitom se třásl zimou pod svou řeckou čapkou:

„To je na beton. Nic proti tomu.“

„Vždyť povídám, že se to povede,“ pokračoval vlasatý. „Vůz starého Tentočky bude připraven.“

Potom se rozhovořili o operetě, kterou minulého dne viděli v divadle Gaîté.

Marius šel dál.

Zdálo se mu, že nejasná slova mužů tak podivně ukrytých za zdí a sedících ve sněhu nějak souvisí se strašnými Jondrettovými plány. To asi byl ten podnik.

Zamířil k předměstí Saint-Marceau a v prvním krámě, který zahlédl, se přeptal, kde je policejní komisařství.

Označili mu ulici Pontoise číslo 14.

Marius se tam vydal.

Když šel kolem pekaře, koupil si za dva sou chleba a snědl jej, protože předvídal, že nebude obědvat.

Cestou vzdal dík prozřetelnosti. Napadlo ho, že kdyby ráno nebyl Jondrettově dcerce daroval pětifrank, byl by stopoval fiakr pana Leblanka a nebyl by se tedy dozvěděl, co se chystá, nic by nebylo překazilo Jondrettovy úklady, pan Leblanc by byl ztracen a jeho dcera bezpochyby s ním.

## (14)  
Policista dává dvě bambitky advokátovi

Když Marius přišel do čísla 14 v ulici Pontoise, vystoupil do prvního poschodí a ptal se po policejním komisaři.

„Pan policejní komisař tu není,“ řekl mu kancelářský sluha, „ale je tu inspektor, který ho zastupuje. Chcete s ním mluvit? Je to nutné?“

„Ano,“ odpověděl Marius.

Sluha ho uvedl do komisařovy kanceláře. Tam za pažením stál vysoký muž, opíral se o kamna a rukama zvedal šosy volného anglického pláště se třemi límci. Byl to ramenatý muž, měl drobná, ale pevná ústa, husté prošedlé vlasy, divoké licousy a pohled, kterým jako by člověku obracel kapsy na ruby; nemohlo se o něm říci, že jeho pohled pronikal. On slídil.

Vypadal však stejně divoce a krutě jako Jondrette. Někdy vám setkání s dogou nažene tolik strachu jako setkání s vlkem.

„Co chcete?“ otázal se muž Maria, ale oslovení „pane“ nepřidal.

„Pan policejní komisař?“

„Nepřítomen. Zastupuji ho.“

„Přicházím ve velmi tajné záležitosti.“

„Mluvte.“

„Je také velmi naléhavá.“

„Tedy mluvte rychle.“

Ten klidný a prudký muž naháněl strach a zároveň povzbuzoval. Vnukal bázeň i důvěru. Marius mu pověděl svůj příběh. Řekl, že nějaký muž, kterého osobně nezná, má být večer vlákán do léčky, a že on, Marius Pontmercy, advokát, který bydlí v sousední světnici, slyšel za přepážkou celé jejich umlouvání, že darebák, který to všechno zosnoval, se jmenuje Jondrette, že má snad spoluviníky, předměstské tuláky, mezi nimiž je jakýsi Panchaud, řečený Printanier nebo Bigrenaille, že Jondrettovy dcery budou číhat, že nijak nelze onoho muže varovat, protože Marius ani neví, jak se ten člověk jmenuje, a konečně, že se to všechno má stát v šest hodin večer na nejopuštěnějším místě bulváru Hôpital, v domě číslo 50–52.

Při tomto čísle zdvihl inspektor hlavu a chladně řekl:

„Tedy v pokoji na konci chodby?“

„Zcela správně,“ odpověděl Marius a dodal: „Znáte snad ten dům?“

Inspektor chvíli mlčel, načež řekl, zahřívaje si podpatek o otvor u kamen:

„Tak trochu.“

Pak pokračoval a hovořil spíše ke své kravatě než k Mariovi:

„V tom má jistě prsty také Patron-Minette.“

To slovo Maria popíchlo.

„Patron-Minette,“ řekl. „To jméno jsem tam také slyšel.“

A vypravoval inspektorovi obsah rozhovoru vlasatého nuže s vousáčem, jejž vedli ve sněhu za zdí v ulici Petit-Banquier.

Inspektor zabručel:

„Vlasatý bude Brujon a vousatý Demi-Liard, řečený Deux-Milliards.“

Znovu přimhouřil oči a přemýšlel.

„Pokud se týká otce Tentočky, také asi vím, kdo to bude. Ach, spálil jsem si plášť. Tolik mi vždycky zatopí v těch zatrolených kamnech. Číslo 50–52. Patřívalo kdysi Gorbeauovi.“

Pak se podíval na Maria.

„Vy jste viděl jenom toho vlasatého a vousatého?“

„A Panchauda.“

„Neviděl jste tam také mladého šviháka?“

„Ne.“

„Ani velkého hranatého chlapa, který připomíná slona z Botanické zahrady?“

„Ne.“

„Ani mazaného lišáka, který vypadá, jako by neuměl do pěti počítat?“

„Ne.“

„Čtvrtého nikdo nikdy nevidí, ba dokonce ani jeho spolupracovníci a pomocníci ho neznají. Nepřekvapuje mě, že jste ho nezpozoroval.“

„Kdo jsou všichni ti lidé?“ otázal se Marius.

Inspektor odpověděl:

„Vlastně to není jejich hodina.“

Znovu se odmlčel a teprve po chvíli pokračoval:

„50–52. Znám ten barák. Nemůžeme se uvnitř ukázat, sice by nás ti ‚umělci‘ zpozorovali. Prostě by odřekli představení. Jsou báječně skromní! Obecenstvo je jim na závadu. Jen to ne; jen to ne. Rád bych si však poslechl jejich zpěv a pobídl je k tanci.“

Když dokončil tento monolog, obrátil se k Mariovi, zadíval se na něj a otázal se:

„Bál byste se?“

„Čeho?“ řekl Marius.

„Těch lidí?“

„Ne víc než vás!“ odvětil Marius drsně, protože si dobře všiml, že mu policista ještě neřekl „pane“.

Inspektor se zadíval na Maria ještě ostřeji a slavnostně a mravo­učně řekl:

„Mluvíte jako statečný a počestný člověk. Odvaha se nebojí zločinu a počestnost se nebojí autority.“

Marius ho přerušil:

„To je správné, ale co hodláte učinit?“

Inspektor mu odpověděl:

„Nájemníci u vás mají jistě klíče od domu? Vy ho asi také máte?“

„Ano,“ řekl Marius.

„Máte jej s sebou?“

„Ano.“

„Dejte mi jej,“ řekl inspektor.

Marius vytáhl z vesty klíč, podal jej inspektorovi a řekl: „Věříte-li mi, pak přijdete po zuby ozbrojeni.“

Inspektor se podíval na Maria, jako by se byl podíval Voltaire na venkovského akademika, který by mu byl navrhl verš; jedním pohybem ponořil obě ohromné ruce do nesmírných kapes pláště a vytáhl dvě ocelové bambitky, kterým se říká pěstnice; podal je Mariovi a ostře a úsečně řekl:

„Vezměte si je. Vraťte se domů. Ukryjte se v pokoji. Ať se sousedé domnívají, že nejste doma. Jsou nabité, v každé je po dvou nábojích. Pozorujte, co se děje – řekl jste mi přece, že ve zdi je díra. Až přijdou, nechte je chvíli jednat. Až uznáte za vhodné, je zarazit, vystřelte z pistole. Ne však příliš brzy. Ostatní si už vezmu na starost já. Střelte do stropu, do podlahy, na tom nesejde. Ale ne příliš brzy. Počkejte, až přikročí k činu; jste advokát, víte, co to znamená.“

Marius vzal bambitky a dal si je do kapes kabátu.

„To vám nápadně nadouvá kabát,“ řekl inspektor. „Dejte si je raději do náprsní kapsy.“

Marius uschoval bambitky v náprsních kapsách.

„Teď,“ pokračoval inspektor, „nesmíme ztratit ani vteřinu. Kolik je hodin? Půl třetí. Je to ujednáno na sedmou?“

„Na šestou,“ řekl Marius.

„Máme ještě čas,“ ozval se opět inspektor. „Ale nic víc. Nezapomeňte, co jsem vám řekl. Bum! Rána z bambitky!“

„Spolehněte se,“ odpověděl Marius.

Když se Marius chystal k odchodu a bral za kliku, inspektor ještě na něho zavolal:

„Abych nezapomněl, kdybyste mě snad do té doby potřeboval, přijďte nebo sem pošlete. Ptejte se na inspektora Javerta.“

## (15)  
Jondrette nakupuje

O něco později, okolo třetí hodiny, šel Courfeyrac náhodou s Bossuetem ulicí Mouffetard. Sníh padal hustěji a bránil rozhledu. Bossuet se právě chystal říci Courfeyracovi:

„Když vidím padat sněhové vločky, hned bych řekl, že v nebi řádí mor mezi bělásky.“ Náhle Bossuet spatřil Maria přecházet ulicí k bráně. Vypadal prapodivně.

„Podívejme se!“ řekl Courfeyrac. „Nezastavujme se s ním.“

„Proč?“

„Je zaměstnán.“

„Čím?“

„Což nevidíš, jak vypadá?“

„Jak?“

„Jako kdyby někoho sledoval.“

„Máš pravdu,“ řekl Bossuet.

„Podívej se, jak vyvaluje oči!“ upozorňoval Courfeyrac. „Ale koho, u čerta, stopuje?“

„Nějakou fešandu s mohutným popředím a kudrnatými lokýnkami. Je zamilovaný.“

„Ale,“ poznamenal Bossuet, „nevidím ani fešandu, ani popředí, ani kudrnaté lokýnky. Daleko široko žádná ženská.“ Courfeyrac se podíval a zvolal:

„Sleduje muže!“

A skutečně, asi dvacet kroků před Mariem kráčel muž s čepicí, jehož šedivý vous byl patrný i při pohledu zezadu.

Muž měl na sobě nový a příliš velký redingot a hrozné roztrhané a celé zablácené kalhoty.

Bossuet se dal do smíchu.

„Co je to za člověka?“

„Tenhleten?“ řekl Courfeyrac, „to je básník. Básníci nosí rádi kalhoty jako kůžičkář a redingot jako francouzský vévoda.“

„Podívejme se, kam ten chlap má namířeno. Pojďme za nimi. Co tomu říkáš?“

„Bossuete!“ zvolal Courfeyrac. „Orle z Meaux! Jsi strašný nezpůsoba. Stopovat muže, který sám muže stopuje!“

Vrátili se.

Marius skutečně zahlédl Jondretta na ulici Mouffetard a vydal se za ním.

Jondrette šel dál, aniž tušil, že je hlídán.

Vyšel z ulice Mouffetard a Marius viděl, jak vstoupil do nejstrašnějšího baráku v ulici Gracieuse, zůstal tam asi čtvrt hodiny, načež se vrátil do ulice Mouffetard. Zastavil se u železáře, který měl tehdy krám na rohu ulice Pierre-Lombard, a za několik minut vyšel s velkým dlátem s dřevěnou rukojetí a ukryl je pod kabátem. Na konci ulice Petit-Gentilly zahnul doleva a rychle se dal ulicí Petit-Banquier. Chýlilo se k večeru a sníh, který na chvíli ustal, se znovu začal sypat. Marius se ukryl za rohem ulice Petit-Banquier, která byla jako vždycky opuštěná, a nešel již za Jondrettem. Dobře udělal, protože když Jondrette došel ke zdi, kde Marius slyšel mluvit vousáče s vlasatcem, ohlédl se, aby se přesvědčil, zda ho nikdo nesleduje; pak překročil zeď a zmizel.

Pozemek, který byl ohraničen touto zdí, navazoval na zadní část dvora starého, nechvalně známého povozníka, který přišel na mizinu a měl pod kolnami ještě několik starodávných kočárů.

Marius si pomyslil, že by bylo dobře, aby využil Jondrettovy nepřítomnosti a vrátil se domů; vždyť hodiny ubíhaly a blížila se chvíle, kdy matka Bručavá při odchodu za posluhou zamyká dveře, které se vždycky po soumraku zavíraly. Marius dal svůj klíč inspektorovi; bylo tedy třeba, aby si s návratem pospíšil.

Byl už večer a tma zhoustla; na obzoru se objevil jenom jediný bod osvětlený sluncem – měsíc, krvavě vycházející za nízkou salpétrièrskou kupolí.

Marius chvatným krokem dospěl k číslu 50–52. Když došel až k domu, byly dveře ještě otevřené. Po špičkách vystoupil po schodech a proplížil se dlouhou chodbou až k svému pokoji. Snad si čtenář vzpomíná, že chodba byla po obou stranách vroubena malými podkrovními jizbami, v té době vesměs prázdnými a nabízenými k pronajmutí. Matka Bručavá nechávala obyčejně všechny dveře otevřené. Když se Marius plížil mimo jedny z těchto dveří, zdálo se mu, že v neobydlené jizbě zahlédl čtyři nehybné mužské hlavy; bělaly se nejasně ve zmírajícím světle, které dopadalo vikýřem. Marius se nepokusil blíž na ně pohlédnout, protože sám nechtěl být spatřen. Podařilo se mu dostat se nepozorovaně a bez hluku do svého pokojíku. Byl právě čas. Za chvíli slyšel, jak matka Bručavá prochází domovními dveřmi a jak je za sebou zavírá.

## (16)  
Píseň na anglický nápěv, oblíbená v roce 1832

Marius usedl na postel. Bylo asi půl šesté, jenom půl hodiny ho dělilo od všeho toho, co se mělo stát. Slyšel, jak mu bije srdce, jako v temnotě slyšíme tikot hodin. Myslil na dvojí pohyb, který se dál ve skrytu, na postup zločinu z jedné a spravedlnosti z druhé strany. Nebál se, ale nedovedl pomyslit na věci příští bez patrného zachvění. Jako každému, kdo znenadání přišel na překvapující dobrodružství, i jemu celý den připadal jako sen, a aby se ujistil, že ho netlačí noční můra, potřeboval cítit chlad bambitek v náprsních kapsách.

Už nesněžilo. Měsíc jasněji a jasněji vystupoval z mlh; v jeho světle, které se odráželo od napadlého sněhu, vypadal Mariův pokojík potemněle.

V komoře Jondrettových bylo světlo. Marius viděl, jak trhlinou ve zdi proniká rudá záře, která mu připadala krvavá.

Bylo zjevné, že záře nepochází jenom od jednoho plamene svíčky. Ale u Jondrettů se nikdo nehýbal, dokonce ani jako by tam nikdo nedýchal; vládlo tam ledové, nerušené ticho; kdyby tam nebylo světlo, mohl by se člověk domnívat, že je vedle hrobky.

Marius si tiše zul boty a postavil je pod postel.

Uběhlo několik minut. Slyšel, jak domovní dveře ve veřejích zaskřípaly a jak někdo těžkým a rychlým krokem vystupuje po schodech a běží chodbou. Klika vedlejší komory hlučně cvakla; vstoupil Jondrette.

Hned nato se ozvalo několik hlasů. V komoře byla celá rodina, jenomže v nepřítomnosti otce mlčela, jako mlčí vlčata v nepřítomnosti vlka.

„To jsem já,“ řekl.

„Dobrý večer, tatínku!“ zaječely holky.

„Co je nového?“ řekla matka.

„Všechno jde jako na drátku,“ odpověděl Jondrette, „ale zebou mě nohy. Dobře, že ses oblékla. Bude třeba, abys budila důvěru.“

„Jsem připravena k odchodu.“

„Nezapomeneš, co jsem ti řekl? Provedeš všechno správně?“

„Buď bez starosti.“

„Totiž…,“ pravil Jondrette. Nedokončil větu.

Marius slyšel, jak položil něco těžkého na stůl, pravděpodobně dláto, které koupil.

„Ach,“ pokračoval Jondrette, „už jste jedly?“

„Ano,“ řekla matka. „Měla jsem tři velké brambory se solí. Využila jsem ohně a uvařila jsem je.“

„Dobrá,“ řekl Jondrette. „Zítra vás zavedu na oběd. Dáme si kachnu a všechno, co k ní patří. Naobědváte se jako Karel X. Všechno se daří znamenitě.“

Potom tlumeným hlasem dodal:

„Past na myši je nalíčena. Kočky jsou zde.“

Ztlumil hlas ještě víc a pokračoval:

„Dej to do ohně.“

Marius slyšel rachocení uhlí, prohrabovaného buď kleštěmi, nebo jiným železným nástrojem.

„Namazala jsi veřeje, aby tolik nevrzaly?“

„Ano,“ odpověděla matka.

„Kolik je hodin?“

„Za chvíli bude šest. Na Saint-Médardu už odbilo půl.“

„Safra!“ pravil Jondrette. „To by už měly holky jít na číhanou. Pojďte sem a dávejte pozor.“

Marius slyšel jenom šepot.

Pak se znovu ozval Jondrettův hlas.

„Burgonová už odešla?“

„Ano,“ řekla matka.

„Víš jistě, že soused není doma?“

„Po celý den se nevrátil, a pak, jak dobře víš, v tuto dobu chodí na večeři.“

„Víš to jistě?“

„Jistě.“

„To je jedno,“ pokračoval Jondrette, „neuškodí, jestliže se k němu podíváme a přesvědčíme se. Vezmi svíčku a jdi tam.“ Marius se sklonil, spustil se na ruce a na kolena a tiše vlezl pod postel. Sotva se tam přikrčil, již mezerami ve dveřích spatřil záblesk světla.

„Táto,“ ozval se křiklavý hlas, „je pryč.“

Poznal hlas starší dcery.

„Byla jsi až v pokojíku?“ otázal se otec.

„Ne,“ odpovědělo děvče, „ale klíč je ve dveřích, a to znamená, že je pryč.“

Otec se rozkřikl:

„Přece jen se podívej dovnitř.“

Dveře se otevřely a Marius viděl starší Jondrettovu dceru se svíčkou v ruce. Vypadala jako ráno, ale v záři svíčky byla ještě strašnější.

Zamířila přímo k posteli. Marius zakusil chvíli nevýslovné úzkosti; ale u postele na zdi viselo zrcátko a dívka k němu přistoupila. Vystoupila na špičky a podívala se na sebe. Ve vedlejší jizbě zařinčelo železo.

Děvče si dlaní přihladilo vlasy, usmálo se na sebe do zrcadla a zazpívalo si puklým, zastřeným hlasem:

</section>

<section>

_Jen týden lásky! Což i tentokrát se  
čas blaha odměří tak skrblicky?  
To za to stálo, hořet jen tak krátce!  
Když milovat, ať je to navždycky,  
ať je to navždycky,  
ať je to navždycky._

</section>

<section>

Marius se chvěl. Není přece možné, aby neslyšela jeho dech.

Holka zamířila k oknu, podívala se ven a řekla nahlas se svým obvyklým výrazem polovičního blázna:

„Ta Paříž je ale ošklivá, když si navlékne bílou košili.“ Vrátila se k zrcátku, znovu se na sebe zadívala a postupně se ze všech stran prohlížela.

„Tak co tam děláš?“ rozkřikl se otec.

„Dívám se pod postel a pod nábytek,“ zavolalo děvče a neustále si urovnávalo vlasy. „Nikdo tu není.“

„Huso!“ zařval otec. „Hned sem pojď! Neztrácejme čas.“

„Už běžím, už běžím!“ řekla. „Tady člověk nemá na nic kdy.“

Prozpěvovala:

</section>

<section>

_Opouštíš mě a jdeš si hledat slávu,  
můj smutný duch však provází tvůj krok._

</section>

<section>

Ještě jednou pohlédla do zrcátka, vyšla a zavřela za sebou dveře.

Za chvíli Marius slyšel na chodbě kročeje bosých nohou a hlas Jondretta, který volal:

„Dejte dobrý pozor, jedna se postavte k bráně a druhá na roh ulice Petit-Banquier. Ani na okamžik nespouštějte oči z domovních dveří, a jak něco uvidíte, ať jste tu na to tata. Schody berte po čtyřech. Klíč od domu máte.“

Starší dcera zabručela:

„Ve sněhu máme stát bosé?“

„Zítra máte botky z měňavého hedvábí,“ odpověděl otec. Potom holky seběhly po schodech a bouchnutí domovních dveří ohlásilo, že už jsou venku.

V domě byl teď jenom Marius, manželé Jondrettovi a pravděpodobně i čtyři záhadní muži, které Marius v šeru zahlédl za dveřmi neobydlené komory.

## (17)  
Jak se využilo Mariova pětifranku

Marius usoudil, že nastala chvíle, aby zaujal místo na své pozorovatelně. V mžiku a s pružností mládí se ocitl u otvoru v přepážce.

Podíval se.

Vnitřek Jondrettova bytu vypadal prapodivně a Marius ihned pochopil, odkud to prudké osvětlení, jež zpozoroval. Ve starém, měděnkou pokrytém svícnu sice hořela svíčka, ale bylo-li v bytě světlo, nebylo to její zásluhou. Celé doupě bylo přímo zaplaveno září z velkého litinového ohřívadla vestaveného do krbu, v němž hořelo uhlí. Jondrettová je už dopoledne nachystala. V rozpáleném kotli řeřavělo uhlí a nad ním tančil namodralý plamen. V jeho světle bylo vidět dláto, které Jondrette koupil v ulici Pierre-Lombard. Část dláta, zahrabaná do uhlí, už byla do běla rozžhavena. U dveří v koutě se válely dvě kupy starého haraburdí, jakoby záměrně k něčemu nachystané: jedna vypadala jako hromada starého železa, druhá jako hromada provazů. Kdo by nebyl tušil, co se tu chystá, byl by ve svých dohadech kolísal mezi představou čehosi zlověstného, a hned zase zcela všedního. Takto osvětlený brloh vypadal spíše jako kovárna než jako pekelný jícen, ale Jondrette se v té rudé záři podobal spíše satanovi než kováři. Žár z řeřavého uhlí byl tak silný, že svíčka ze strany k němu obrácené roztávala a hořela šikmo. Na krbu stála nerozsvícená stará měděná zlodějská lucerna, hodná Diogena, z něhož se stal Cartouche.

Z uhlí v ohřívadle – postaveném přímo do ohniště vedle už jen doutnajícího dříví – šel kouř přímo do komína, takže ho nebylo v místnosti ani cítit.

Svit měsíce pronikal čtyřmi okenními tabulkami, vrhaje bělostné světlo do rudě ozářené jizby, a Mariovi, v němž byl i básník, i muž činu, připadly měsíční paprsky jako nebeské poselství, mísící se s nestvůrnými sny země.

Závan čerstvého vzduchu, táhnoucí rozbitou tabulkou, pomáhal zahánět zápach uhlí a tak zatajit ohřívadlo.

Vzpomínáte-li si, co jsme již řekli o Gorbeauově baráku, uznáte, že Jondrettův brloh byl skvěle vybrán za jeviště násilného skutku a tajného místa zločinu. Byla to nejzazší světnice domu stojícího docela stranou na nejopuštěnějším bulváru Paříže. Kdyby lidé neznali pasti na lidi, tam by je vynalezli.

Celá šířka domu se spoustou neobydlených místností dělila Jondrettovu komoru od bulváru, a jediné okno, které měla, vedlo na opuštěný dvůr, obehnaný zdí a dřevěným plotem.

Jondrette si zapálil dýmku, usedl na židli s vytrhaným slaměným výpletem a kouřil. Žena mu něco potichu vypravovala.

Kdyby byl Marius Courfeyracem – posměváčkem, který se v životě směje při každé příležitostí, byl by jistě vyprskl smíchem, kdyby uviděl Jondrettovou. Měla černý klobouk s péry, velmi podobný kloboukům heroldů z korunovace Karla X., velký skotský šál přes pletenou sukni a mužské boty, kterými její dcera ráno pohrdla. To byl ústroj, který vyloudil Jondrettovi výkřik: „Výborně! Ty ses ale vyparádila! Správně! Je nutné, abys budila důvěru!“

Jondrette nesvlékl nový a příliš volný redingot, který mu dal pan Leblanc, takže v jeho oblečení byl nápadný rozdíl mezi novým redingotem a roztrhanými kalhotami, rozdíl, který Courfeyrac považoval za rys básníka.

Náhle Jondrette zvýšil hlas:

„Abych nezapomněl! Za téhle nepohody jistě přijede fiakrem. Vezmi lucernu, rozsviť ji a jdi dolů. Schovej se dole za dveřmi. Jakmile uslyšíš, že se vůz zastavuje, ihned otevřeš, on vystoupí, ty posvítíš na schodiště a na chodbu, a zatímco bude vstupovat dovnitř, pospíšíš dolů, zaplatíš fiakristovi a pošleš ho pryč.“

„A peníze?“ otázala se žena.

Jondrette prohledal kapsy a vytáhl pětifrank.

„Co je to?“ zvolala žena.

Jondrette důstojně odpověděl:

„Monarcha, kterého nám dnes ráno dal soused.“

Potom dodal:

„Poslyš, potřebovali bychom tu dvě židle.“

„Nač?“

„Abychom se mohli posadit.“

Marius cítil, jak mu přeběhl mráz po zádech, když slyšel, jak Jondrettová klidně navrhuje:

„Hrome! Dojdu si pro židle k sousedovi.“

Rychlým pohybem otevřela dveře komory a vyšla na chodbu.

Marius neměl kdy slézt s prádelníku, vklouznout pod postel a ukrýt se tam.

„Vezmi si svíčku,“ zvolal Jondrette.

„Ne,“ řekla, „překážela by mi. Ponesu dvě židle. Svítí měsíc.“

Marius slyšel, jak těžká ruka matky Jondrettové tápe a ve tmě hledá klíč. Dveře se otevřely. Marius zůstal stát leknutím a strachem jako přibitý.

Jondrettová vstoupila.

Mezi dvěma plochami stínu padal do světnice podkrovním vikýřem proud měsíčního světla. Jeden z těchto stínů naprosto zakrýval stěnu, o kterou se Marius opíral, takže v něm mizel.

Matka Jondrettová zdvihla oči. Maria neviděla, vzala dvě židle, jediné, které Marius měl, a nechala dveře za sebou prudce zapadnout.

Vstoupila do komory.

„Tady jsou dvě židle.“

„A tady je lucerna,“ řekl manžel. „Běž rychle dolů.“

Spěšně poslechla. Jondrette zůstal sám.

Postavil židle po obou stranách stolu, obrátil dláto v ohřívadle, postavil před krb starou zástěnu tak, aby ohřívadlo zakryla, potom odešel do kouta, kde byla hromada provazů, a sklonil se, aby si něco prohlédl. Marius pochopil, že to, co pokládal za hromadu zmotaných provazů, je velmi důkladný provazový žebřík s dřevěnými příčkami a dvěma háky k zachycení.

Žebřík a důkladné železné nářadí, které se mísilo s hromadou starého železa u dveří, v Jondrettově doupěti dnes ráno nebyly, přinesli je tam zřejmě odpoledne, když Marius nebyl doma.

„To je zámečnické nářadí,“ pomyslil si Marius.

Kdyby byl Marius s tímto oborem poněkud obeznámenější, byl by poznal, že to, co pokládal za zámečnické nářadí, jsou různé nástroje k vylamování zámků nebo vysazování dveří, nástroje, které mohou řezat i sekat, dva druhy zlověstných nástrojů, kterým zloději říkají páčidla a hasáky.

Krb a stůl se dvěma židlemi stály přesně proti Mariovi. Ohřívadlo bylo zakryto, takže místnost byla osvětlena jenom svíčkou. Nejnepatrnější hrbolek na stole vrhal ohromný stín. Konvice s uraženým hrdlem zakrývala takto polovinu stěny. Ve vzhledu celé komory bylo cosi ohyzdného a hrozivého. Tušil něco strašného.

Jondrette nechal vyhasnout dýmku, což je vždycky známkou mocného zaujetí mysli, a znovu usedl. Světlo svíčky zdůrazňovalo kruté a prohnané rysy jeho tváře. Chvílemi svrašťoval obočí a prudce roztahoval pravou ruku, jako by si odpovídal na poslední rady chmurného niterného monologu. Při jedné z těchto temných odpovědí, které dával sám sobě, prudce k sobě přitáhl zásuvku stolu, vzal odtamtud velký kuchyňský nůž a přiříznutím nehtu zkusil ostří. Potom odložil nůž do zásuvky a prudce ji přirazil.

Marius zatím uchopil bambitku, kterou měl v pravé náprsní kapse, vyndal ji a natáhl kohoutek.

Při natahování vydala bambitka jasný a ostrý zvuk.

Jondrette se zachvěl a napolo vstal se židle.

„Co je?“ zvolal.

Marius zadržel dech. Jondrette chvíli naslouchal, potom se zasmál a řekl:

„Jsem to hlupák! To praskla dřevěná přepážka.“

Marius si ponechal bambitku v ruce.

## (18)  
Dvě Mariovy židle stojí proti sobě

Vzdálené a smutné zaznění zvonu zadrnčelo náhle okenními tabulemi. Na Saint-Médardu tlouklo šest hodin.

Jondrette každý úder potvrdil přikývnutím. Při šestém úderu zamáčkl knot. Potom začal přecházet po komoře, naslouchal v chodbě, chodil a znovu naslouchal:

„Jen aby přišel!“ bručel si; potom se vrátil k židli.

Sotva se posadil, otevřely se dveře.

Otevřela je matka Jondrettová; zůstala na chodbě a stáhla obličej v rádoby vlídný, ale strašný pošklebek, který díra v lucerně osvítila odspodu.

„Vstupte, pane,“ řekla.

„Vstupte, dobrodinče,“ opakoval úlisně Jondrette a chvatně vstal.

Objevil se pan Leblanc.

V tváři měl výraz laskavého klidu, který mu dodával zvláštní důstojnosti.

Položil na stůl čtyři louisdory.

„Pane Fabantou,“ řekl, „zde jsou peníze na činži a na nejnutnější potřeby. Později uvidíme.“

„Bůh vám odplať, šlechetný dobrodinče!“ řekl Jondrette, chvatně přistoupil k ženě a pošeptal jí:

„Propusť povoz!“

Žena odešla, zatímco se Jondrette rozplýval v poklonách a nabízel panu Leblankovi židli. Za chvíli se Jondrettová vrátila a zašeptala manželovi:

„Hotovo.“

Sněhu, který od rána nepřestal padat, leželo teď tolik, že vůbec nebylo slyšet povoz přijíždět ani odjíždět.

Zatím se pan Leblanc posadil.

Jondrette usedl na židli naproti panu Leblankovi.

A teď, aby čtenář mohl pochopit, co se vzápětí stalo, musí si představit mrazivou noc, opuštěné zasněžené pláně v okolí Salpêtrière, které v měsíčním světle vypadaly jako přikryté bělostným rubášem, tu a tam svítilny, vrhající načervenalé světlo na tragické bulváry a dlouhé řady černých jilmů, na čtvrt míle ani živé duše. Gorbeauův barák ponořený do naprostého ticha, hrůzy a tmy, a v tom baráku, uprostřed samoty, uprostřed stínu si čtenář musí představit Jondrettovu prostornou komoru, osvětlenou svíčkou, a v tom doupěti dva muže sedící u stolu, klidného pana Leblanka, usmívajícího se a hrozivého Jondretta, vlčici Jondrettovou v koutku a za přepážkou neviditelného Maria, který mlčí, sleduje každičký pohyb v doupěti, číhá s pistolí v ruce.

Marius pociťoval jen hrůzu, ale ani trochu bázně. Svíral hlaveň bambitky a to ho uklidňovalo.

„Zarazím toho padoucha, kdy se mi zachce,“ myslil si.

Cítil, že nedaleko je ukryta policie, která čeká na smluvené znamení a je připravena zasáhnout.

Doufal také, že z prudší srážky Jondretta s panem Leblankem vytryskne trochu světla na všechno to, co se chtěl dozvědět.

## (19)  
Pamatujme na temné pozadí

Sotva se pan Leblanc usadil, pohlédl na bídné postele, které byly prázdné.

„Jak je té malé raněné holčičce?“ otázal se.

„Špatně,“ odpověděl Jondrette se smutným a vděčným úsměvem, „velmi špatně, ctihodný pane. Starší sestra ji odvedla do Bourbe k převazu. Uvidíte ji, hned tu budou.“

„Paní Fabantouové je, jak se zdá, již lépe?“ pokračoval pan Leblanc a letmo se podíval na podivný ústroj Jondrettové, která stála mezi ním a dveřmi, jako by hlídala východ, a zírala na něj v hrozivém, téměř bojovném postoji.

„Je na smrt nemocná,“ pravil Jondrette. „Ale co chcete, pane? Má obdivuhodnou sílu. To není žena, to je tur.“

Jondrettová, dojata poklonou, zvolala s upejpavostí polichocené nestvůry:

„Jsi ke mně vždycky tak hodný, můj drahý Jondrette.“

„Jondrette!“ řekl pan Leblanc. „Domníval jsem se, že se jmenujete Fabantou.“

„Fabantou, řečený Jondrette!“ odvětil manžel chvatně. „Umělecké jméno.“

Pokrčením ramene dal ženě znamení tak, aby to pan Leblanc nezpozoroval, a pokračoval medovým hlasem:

„Ach, my jsme spolu vždycky dobře vycházeli, můj ubohý drahoušek a já! Co by nám bylo zbylo, kdybychom neměli ani to! Jsme tak nešťastní, vzácný dobrodinče! Máme ruce, ale žádnou práci! Máme odvahu, ale zaměstnání není! Nevím, jak to vláda dělá, ale – na mou čest, pane, nejsem jakobín, nejsem radikál a také nechovám k vládě nenávist – ale, čestné slovo, kdybych já byl ministrem, šlo by všechno jinak. Podívejte se, pane! Chtěl jsem dát děvčata na lepenkářství. Řeknete: ‚Jakže? Na řemeslo?‘ Ano, na řemeslo! Na obyčejné řemeslo, aby si vydělala na živobytí! Jak jsme klesli, drahý dobrodinče! Jaký je to pád pro toho, kdo byl tím, čím my jsme bývali! Běda! Nic nám nezbylo z dob blahobytu! Nic, vyjma obraz, na kterém lpím, ale se kterým se přece musím rozloučit, protože je třeba žít – item, je třeba žít!“

Zatímco Jondrette mluvil se zjevným neklidem, který však nesetřel nic z jeho zamyšleného a bdělého výrazu, rozhlédl se Marius a spatřil v pozadí komory někoho, jehož tam dosud neviděl. Jakýsi muž vstoupil tak tiše, že veřeje dveří ani nezaskřípaly. Měl starou fialovou pletenou vestu, odřenou, zamazanou, ve všech záhybech prodřenou, a široké manšestrové kalhoty; na nohou měl vlněné punčochy, byl bez košile, krk i tetované paže nahé, obličej začerněný. Tiše se usadil na nejbližším lůžku, zkřížil paže, ale nebylo ho jasně vidět, protože se ukrýval za Jondrettovou.

Jakýsi magnetický instinkt pobídl pana Leblanka, aby se ohlédl téměř zároveň s Mariem. Neubránil se překvapení, které Jondrettovi neušlo.

„Ach, díváte se na redingot?“ zvolal Jondrette a se zalíbením se zapínal. „Díváte se na svůj redingot? Sluší mi, namouvěru mi sluší.“

„Kdo je ten muž?“ řekl pan Leblanc.

„To?“ odvětil Jondrette. „To je soused. Nevšímejte si ho.“ Soused vypadal věru podivně. Předměstí Saint-Marceau však oplývá továrnami na chemické přípravky a mnoho dělníků z hutí může mít začerněný obličej. Ostatně vzezření pana Leblanka vydychovalo upřímnou důvěru a odvahu. Otázal se:

„Promiňte, co jste mi to říkal, pane Fabantou?“

„Říkal jsem vám, drahý pane a dobrodinče,“ odpověděl Jondrette, opřel se o loket a zadíval se na pana Leblanka něžným pohledem hroznýše, „říkal jsem, že mám na prodej obraz.“

U dveří něco zašramotilo. Druhý muž právě vstoupil a posadil se na lůžko za Jondrettovou. Měl jako ten první nahé paže a obličej začerněný buď inkoustem, nebo sazemi.

Ačkoliv se do místnosti doslovně vplížil, přece nešel tak tiše, aby ho pan Leblanc nezpozoroval.

„Nevšímejte si jich, to jsou lidé z domu,“ pravil Jondrette. „Řekl jsem vám tedy, že mi zůstal ještě vzácný obraz… Prosím, pane, podívejte se.“

Vstal, došel ke stěně, o kterou byl opřen obraz, o němž jsme se již zmínili, obrátil jej a znovu postavil ke zdi. Vypadalo to skutečně jako obraz jenom nejasně osvětlený svíčkou. Marius však nerozeznával nic, protože Jondrette stál mezi ním a obrazem, ale zahlédl hrubou mazanici, z níž vystupovala hlavní postava s křiklavou hrubostí jarmarečních obrazů a maleb na zástěnách.

„Co je to?“ otázal se pan Leblanc.

Jondrette zvolal:

„Mistrovské dílo, obraz nesmírné ceny, drahý dobrodince! Lpím na něm jako na svých dvou dcerkách. Mnoho mi připomíná! Jak jsem vám už řekl, neodloučil bych se od něho, ale jsem v takové nouzi, že bych obraz rád prodal.“

Ať náhodou, ať probouzející se nedůvěrou, pohled pana Leblanka, který si prohlížel obraz, padl do zadního koutu pelechu. Byli tam už čtyři muži – tři seděli a jeden stál a opíral se o veřeje. Všichni měli nahé paže, začerněné obličeje a nehýbali se. Jeden z těch, kteří seděli na posteli, se opřel o zeď a zavřel oči, jako by dřímal. Byl starý; jeho bílé vlasy nad začerněným obličejem vypadaly strašně. Druzí dva byli mladí. Jeden vousatý a druhý vlasáč. Ani jeden z nich neměl boty, ti, kdo neměli vlněné punčochy, byli bosi.

Jondrette zpozoroval, že pohled pana Leblanka zabloudil k mužům.

„To jsou přátelé. Sousedé,“ řekl. „Jsou umazaní, protože pracují se sazemi. Jsou to kamnáři. Nevšímejte si jich, drahý dobrodinče, ale kupte ode mne obraz. Mějte smilování s bídou. Neprodám vám ho draho. Kolik byste dal?“

„Ale,“ pravil pan Leblanc a pohlížel Jondrettovi upřeně do očí, jako by se měl na pozoru, „to je nějaká vývěsní tabule z krčmy a má cenu nanejvýš tři franky.“

Jondrette přívětivě odpověděl:

„Máte tobolku při sobě? Spokojil bych se s pouhým tisícem tolarů.“

Pan Leblanc prudce vstal, opřel se o zeď a rychlým pohledem přeměřil světnici. Jondretta měl po levici směrem k oknu, a Jondrettovou a čtyři chlapy po pravici směrem ke dveřím. Ti čtyři se nehýbali, zdálo se, že ho ani nevnímají. Jondrette se rozhovořil žalostným hlasem s přízvukem tak naléhavým a s očima tak nepřítomnýma, že si pan Leblanc mohl prostě myslit, že má před sebou muže, který se z bídy pomátl na rozumu.

„Nekoupíte-li ode mne obraz, drahý dobrodinče,“ pravil Jondrette, „jsem naprosto bez peněz a nezbývá mi nic jiného, než abych se šel utopit. Když si pomyslím, že jsem chtěl dát dcerky na jemné lepenkářství, na výrobu krabic k novoročním dárkům! Nuže! K tomu je třeba stolu s prknem, aby nádobky nepadaly na zem, je třeba zvláštních kamen, potom hrnce s trojím oddělením pro různě rozředěný klih, který musí být jiný na dřevo, jiný na papír a jiný na látky, dále nože na řezání lepenky, kovových ozdůbek k adjustování, kladívek na přibíjení obroučků, štětců a kdovíčeho ještě; přitom pracujete čtrnáct hodin denně, abyste vydělal čtyři sou! Každá krabička projde rukama dělnic třináctkrát! Papír se musí vlhčit, nic nesmíte zamazat, klih musí být ustavičně horký! A jak vám říkám, za to dostanete čtyři sou denně. Co myslíte, je možné se tak uživit?“

Jondrette se při tomto výkladu nedíval na pana Leblanka, který ho pozoroval. Pan Leblanc se díval na Jondretta a Jondrette s napjatou pozorností na dveře. Mariův pohled sledoval jednoho i druhého. Zdálo se, že se pan Leblanc v duchu ptá: „Je to idiot?“ Jondrette opakoval dvakrát nebo třikrát různými odstíny unylého a prosebného hlasu: „Nezbývá mi nic, než abych se šel utopit! Onehdy jsem již proto sešel po třech schodech pod Slavkovským mostem.“

Náhle jeho vyhaslé oko vzplanulo strašnou září: malý človíček se vzpřímil, hrozivě přistoupil k panu Leblankovi a zahřměl:

„O to všechno teď nejde! Poznáváte mě?“

## (20)  
Úklad

Dveře komory se prudce otevřely a v nich se objevili tři chlapi v modrých plátěných halenách; na obličejích měli masky z černého papíru. První byl hubený a v ruce držel dlouhý pobitý obušek, druhý byl vyslovený obr a měl palici na porážení volů, kterou držel uprostřed rukojeti hlavicí dolů. Třetí, ramenáč, nebyl tak hubený jako první, ani tak hřmotný jako druhý, a třímal v pěsti ohromný klíč, ukradený asi někde ve vězení.

Zdálo se, že Jondrette na příchod těch mužů čekal. Dal se s hubeným mužem s obuškem do úsečného rozhovoru:

„Je všechno připraveno?“ otázal se Jondrette.

„Ano,“ odvětil hubený muž.

„Kde je Montparnasse?“

„První milovník se zastavil a hovoří s tvou dcerou.“

„S kterou?“

„Se starší.“

„Je dole povoz?“

„Ano.“

„Je zapřaženo?“

„Zapřaženo.“ „Pár dobrých koní?“

„Výborných.“

„Čeká tam, kde jsem naznačil?“

„Ano.“

„Dobrá,“ řekl Jondrette.

Pan Leblanc byl bledý jako křída. Rozhlížel se po doupěti jako člověk, který pochopil, do jaké pasti vlezl, a otáčel hlavu z jednoho na druhého s pozorným a udiveným klidem; v jeho chování nebylo však nic, co by svědčilo o strachu. Ze stolu si udělal improvizované opevnění, a ačkoli ještě před chvílí budil dojem dobráckého dědouška, rázem se proměnil v atleta a neočekávaně a hrozivě položil mocné pěsti na opěradlo židle.

Zdálo se, že stařec, pevný a statečný v takovém nebezpečí, patří k povahám, které jsou statečné právě tak, jako jsou dobré – bez obtíží a docela prostě. Otec dívky, kterou milujeme, není pro nás nikdy cizí osobou. Marius byl na neznámého starce hrdý.

Tři chlapi s obnaženými pažemi, o nichž Jondrette řekl: to jsou kamnáři, si z hromady starého železa vybrali nůžky na plech, kleště a kladivo, a beze slova se postavili před dveře. Čtvrtý zůstal na posteli, ale otevřel oči. Jondrettová se posadila vedle něho.

Marius si pomyslil, že již brzy přijde chvíle, kdy bude třeba zakročit; pozdvihl pravici ke stropu směrem k chodbě, aby byl připraven vystřelit.

Když Jondrette dokončil rozmluvu s mužem třímajícím obušek, obrátil se znovu k panu Leblankovi a opakoval otázku; doprovodil ji tichým, potlačovaným, ale strašným smíchem:

„Vy mě tedy nepoznáváte?“

Pan Leblanc se mu zpříma podíval do očí a řekl:

„Ne.“

Nato Jondrette přistoupil ke stolu, naklonil se nad svíčkou, zkřížil paže a přiblížil svou hranatou a posupnou tvář ke klidnému obličeji pana Leblanka, přistoupil, jak nejblíže mohl, ale pan Leblanc neustoupil; v tomto postoji nebezpečného hada, který se chystá uštknout, Jondrette zasyčel: „Nejmenuji se Fabantou, nejmenuji se Jondrette, jmenuji se Thénardier, jsem hostinský z Montfermeil! Slyšíte mě? Thénardier! Teď mě poznáváte?“

Téměř neznatelná červeň se rozlila panu Leblankovi po čele. Hlas se mu ani nezachvěl, ani ho nezvýšil a se stejným klidem jako dřív řekl:

„Ani trochu.“

Marius odpověď neslyšel. Kdo by byl viděl ve tmě jeho tvář, byl by si povšiml, že je bledá, vyděšená a udivená. Jakmile Jondrette zasyčel _Jmenuji se Thénardier,_ Marius se zachvěl na celém těle a opřel se o zeď, jako by ucítil ostří studeného meče v srdci. Potom pravice, připravená k signálu, pomalu klesla, a když Jondrette opakoval: „_Slyšíte dobře, Thénardier?“ –_ byly by Mariovy umdlévající prsty málem upustily bambitku. Tím, že odhalil své pravé jméno, se Jondrette nedotkl pana Leblanka, ale rozrušil Maria. Zdálo se, že pan Leblanc vůbec nezná jméno Thénardier. Marius je však znal dobře. Vzpomeňte si, co pro něho znamenalo! To jméno nosil v srdci, bylo napsáno v závěti jeho otce! Myslil na ně, vzpomínal na ně jako na posvátný odkaz: „Muž jménem Thénardier mi zachránil život. Jestliže ho můj syn kdy potká, prokáže mu dobrodiní, seč bude.“ To jméno, jak si vzpomínáme, bylo pro Maria svaté; uctíval je; pojil je ke jménu otcovu. To je tedy ten Thénardier, hostinský z Montfermeil, kterého marně a tak dlouho hledal! Konečně ho našel, ale jak! Otcův zachránce je lupič! Člověk, jemuž se Marius z hloubi duše toužil odvděčit, je netvor! Zachránce plukovníka Pontmercyho se právě chystal provést zločin, jehož formu Marius stále ještě nechápal, který se však velmi podobá vraždě! A koho že to chce zavraždit? Panebože! Jaká souvislost! Jaký trpký výsměch osudu! Otec mu z hrobu přikázal prokázat Thénardierovi jen dobro; Marius po celá čtyři léta nemyslil na nic jiného, než jak by splatil otcův dluh, a ve chvíli, kdy chce spravedlnosti vydat lupiče dopadeného při činu, mu osud připomene: To je Thénardier! Za otcův život, zachráněný z krupobití granátů na hrdinném poli u Waterloo, by se měl syn konečně odvděčit, a zatím odmění zachránce šibenicí! Slíbil si, že najde-li jednou Thénardiera, bez jediného slova se mu vrhne k nohám. A když ho teď skutečně našel, má ho vydat katovi! Otec mu přikázal: „Pomoz Thénardierovi!“ – a on tomu milovanému a svatému hlasu odpoví tím, že Thénardiera zničí! Má vlastním přičiněním nachystat otci, který už dávno spí věčným spánkem, podívanou, jak člověka, který ho s nasazením vlastního života zachránil před smrtí a jehož odkázal synově vděčnosti, popravují na náměstí Saint-Jacques! Jaká ironie, nosit tak dlouho v srdci otcovo poslední přání, načrtnuté jeho vlastní rukou, a pak udělat pravý opak. Má však přihlížet úkladu a nezabránit mu? Má odsoudit oběť a ušetřit zločince? Může být člověk vázán vděčností k podobnému netvoru? Všechny Mariovy myšlenky posledních čtyř let byly otřeseny nenadálou ranou. Chvěl se. Všechno záviselo na něm. Bezděčně držel v ruce osud všech bytostí, které se mu míhaly před očima. Jestliže vystřelí, bude pan Leblanc zachráněn a Thénardier zničen. Jestliže nevystřelí, bude Leblanc obětován a Thénardier snad unikne. Má jednoho srazit a dovolit, aby druhý padl? Výčitky na obou stranách. Co má učinit, co si má vybrat? Má nedbat nejnezapomenutelnějších vzpomínek, tolika hlubokých předsevzetí, nejsvětějších povinností, nejvznešenějšího příkazu! Má neuposlechnout otcovy poslední vůle, nebo má netečně přihlížet zločinu? Zdálo se mu, že z jedné strany oroduje za svého otce „jeho Uršula“, a z druhé mu plukovník přikazuje zachránit Thénardiera. Div se nezbláznil. Kolena se pod ním podlamovala. Na úvahy už ani nebylo dosti času, tak zběsile se před jeho očima valily události. Vichřice, kterou doufal zvládnout, ho strhávala s sebou. Téměř omdléval.

Zatím Thénardier – nebudeme ho už jinak jmenovat – jako pomatený přecházel sem a tam před stolem a tvářil se vítězoslavně.

Popadl svícen a tak prudce ho postavil na krb, že knot málem uhasl a rozpuštěný lůj vystříkl na stěnu.

Potom se obrátil k panu Leblankovi a – hrozný napohled – vy­chrlil ze sebe:

„Opálím, vyudím, na rožeň napíchnu, na cucky rozsekám!“

A celý rozzuřený znovu se dal na pochod.

„Ach,“ křičel, „konečně vás mám, pane dobrodinčce, to jste vy, ten odrbaný milionář, co rozdává panenky, vy starý prezente! Tak vy mě tedy nepoznáváte? Ne, to vy jste tedy před osmi lety nepřišel do mé hospody v Montfermeil na Štědrý večer 1823! Vy jste neodvedl ode mě Fantinino dítě, Skřivánka! Vy tedy nejste ten pán ve žlutém kabátě? Vy jste neměl tehdy balík hadrů pod paží, jako dnes ráno u mne! Tak řekni, stará! To on tak dychtivě roznášel do chudých baráků ohromné balíky vlněných punčoch! Starý lidumile! Nemáte snad obchod s punčochama, pane milionáři, že rozdáváte chuďasům neprodejné zásoby? Vy jeden svatoušku! Komediante! Vy mne ještě ani teď nepoznáváte? Za to já, já vás poznávám, a moc dobře jsem vás poznal, jen co jste sem poprvé strčil čumák. Ach! Konečně jednou ucítíte na sobě, že není všechno růžové a že se člověk nesmí jen tak vetřít do cizího domu, jako by to byla hospoda, a k tomu ve starých hadrech jako chudák, kterému by člověk dal krejcar; že už jednou musíte přestat balamutit lidi, hrát si na šlechetného, a přitom jim brát výdělek a obírat je v lese; tím se nic nespraví, když se lidem, kteří jsou na mizině, přinese redingot jako pro slona a dvě mizerné nemocniční deky. Ty starý lumpe, ty nestoudný zloději dětí!“

Zastavil se a chvíli se zdálo, že hovoří jenom pro sebe. Jeho vztek opadl, jako když se řeka propadne do propasti; potom, jako by dokončoval nahlas, co si říkal potichu, vykřikl a praštil pěstí do stolu:

„A přitom vypadá jako dobrák!“

Potom se znovu obrátil k panu Leblankovi:

„Hrome! Co jste se mi kdysi naposmíval! Všechny moje trampoty jste zavinil vy! Dostal jste za patnáct set franků děvče, co bylo u nás, a bylo to určitě dítě nějakých bohatých rodičů; už tehdá mi vynášelo pěkný peníze, a byl bych se z ní měl dobře až nadosmrti; holka by mě byla odškodnila za všechno, co jsem prošustroval v té hrozné putyce, kde se pořádaly pitky a kde jsem jako blbec roztočil celé jmění. Ach! Kčertu! Ať všechno to víno, kolik se ho u mě vychlastalo, zjedovatí! Ale, co na tom konečně sejde! Poslyšte! To jste se mi asi nasmál, když jste odcházel se Skřivánkem, viďte? Tehdy v lese jste měl pořádný obušek. Byl jste silnější. A teď přišla odplata. Dnes mám všechny trumfy v ruce já! Jste v koncích, člověče! Teď je na mně, abych se smál. Teď se směju já! Kdo se směje naposled, ten se směje nejlíp! A jak jste mi krásně sedl na lep! Řekl jsem mu, že jsem herec a že se jmenuju Fabantou, že jsem hrával v divadle se slečnou Marsovou, se slečnou Stydlivkou, že domácí chce, abych mu zaplatil činži zítra čtvrtého února, a ani si nevzpomněl, že termín je až osmého, a ne čtvrtého. Nemožný osel! A teď mi donese čtyři pitomé filipy! Krkoun! Ani se natolik neustrnul, aby vytáhl stovku! A jak pěkně se dal obalamutit mým kecáním! To byla ale zábava! Říkal jsem si: ‚Hlupáku, už tě mám; ráno jsem ti lízal pracky a večer ti zakroutím krk!‘“

Thénardier se odmlčel. Byl celý udýchaný. Jeho ubohá prsa se nadýmala jako kovářský měch. V oku mu svítilo podlé štěstí nicotného, krutého a zbabělého tvora, jenž konečně srazil na kolena toho, jehož se bál, a který teď mohl urážet člověka, jemuž předtím lichotil; radost trpaslíka, který užuž šlápl na Goliášovu hlavu, radost šakala, který číhá, aby se vrhl na nemocného polomrtvého býka, neschopného se už bránit, ale přece ještě natolik živého, aby trpěl.

Pan Leblanc ho nepřerušoval, jakmile však chlap skončil, řekl:

„Nechápu, co mi to tu povídáte. Mýlíte se. Jsem chudý člověk a mnohem méně než milionář. Neznám vás. Pokládáte mě za někoho jiného.“

„Ach!“ zachroptěl Thénardier. „Teď nevíte kudy kam! Pořád ještě žertujete? Žvaníte, dědku! Vy se tedy nepamatujete? Vy nevíte, kdo jsem?“

„Dovolte, pane,“ odpověděl pan Leblanc se zdvořilým přízvukem, který v tomto okamžiku byl projevem něčeho nezvyklého a mocného, „vidím, že jste lupič.“

Kdo by nebyl v životě zpozoroval, že špatní lidé jsou nedůtkliví a netvoři choulostiví? Při slově lupič seskočila Thénardierka z postele. Thénardier chytil židli, jako by ji chtěl v rukou rozdrtit: „Ani se nehni,“ vzkřikl na ženu; obrátil se k panu Leblankovi a pokračoval:

„Lupič! Ano, pane, vím, že vy boháči nám takhle říkáte! Máte pravdu, udělal jsem bankrot, skrývám se, nemám chleba, nemám ani sou, jsem lupič! Ach! Vy si hřejete nohy, máte botičky od Sakoského, máte vatované redingoty jako arcibiskup, bydlíte v prvních poschodích domů, kde máte vrátného, jíte lanýže, jíte chřest, který v lednu stojí až čtyřicet franků, jíte zelený hrášek, cpete se, a když chcete vědět, jestli je zima, podíváte se do novin, kolik ukazuje teploměr inženýra Chevaliera. A my! My jsme si sami teploměrem, my nepotřebujeme jít až na nábřeží a tam se na věži Horloge dívat, kolik je stupňů mrazu. Cítíme, jak nám krev tuhne v žilách a srdce se mění v kus ledu a říkáme: Není Boha! A pak přijdete vy do našich sklepení, ano, sklepení, a řeknete lupič! Ale my vás máme! My vás sežerem! Ubožáčkové! Pane milionáři, vězte toto: Měl jsem slušné postavení, měl jsem živnost, byl jsem volič; jsem měšťan, ano měšťan, a ten vy snad ani nejste!“

Zde se Thénardier odmlčel, přistoupil k mužům u dveří a rozechvěle jim řekl:

„Když pomyslím, že se opováží přijít a mluvit se mnou jako s příštipkářem!“

Pak se obrátil k panu Leblankovi s novým přívalem vzteku:

„Poslyšte ještě toto, pane lidumile! Já nejsem podezřelý člověk, jehož jméno nikdo nezná a který po domech krade děti! Jstem starý francouzský voják. Měl bych vlastně dostat vyznamenání! Byl jsem u Waterloo. Já! V bitvě jsem zachránil generála a hraběte – čert ví, jak se jmenoval. Řekl mi své jméno, ale jeho zatracený hlas byl tak slabý, že jsem ho neslyšel. Zaslechl jsem jenom _merci_ – ‚děkuji‘. Byl bych raději slyšel jeho jméno než jeho poděkování. To by mi bylo pomohlo při hledání. Víte, koho představuje obraz, který jste viděl a který namaloval David v Bruselu? Představuje mě! David chtěl zvěčnit můj hrdinský čin. Mám tady na zádech generála a v nejprudší palbě jej odnáším do bezpečí. To je historie! Ten generál pro mě nikdy nic neudělal a nebyl o nic lepší než ostatní! Zachránil jsem ho s nasazením života a mám na to kupu dokladů! Jsem voják od Waterloo, tisíc kulí a granátů! A teď, když jsem byl tak laskav a všechno vám pověděl, skončíme; potřebuji peníze, potřebuji mnoho, nesmírně mnoho peněz, a nedáte-li mi je, tak vás, hrome, vyřídím!“

Marius už trochu opanoval svou úzkost a naslouchal. Poslední možné pochyby se právě rozptýlily. Byl to skutečně onen Thénardier, o němž byla zmínka v otcově závěti. Marius se zachvěl, když byla otci vytknuta nevděčnost, kterou se chystal tak osudně napravit. Jeho nerozhodnost vzrostla. Ostatně každá Thénardierova věta, každý jeho pohyb, přízvuk a pohled, který při každém slově sršel blesky, byl výbuchem zlé povahy a odhaloval všechno: směs chvastounství a sprostoty, pýchy a nízkosti, vzteku a hlouposti, chaos skutečných křivd a falešných citů, nestoudnost zlého člověka, rozkošnicky vychutnávajícího násilí, drzou nahotu ošklivé duše, v níž vzplanulo všechno utrpení spojené s veškerou nenávistí, tu směsici ohavnou jako zlo i dojemně pravdivou.

Mistrovský obraz, dílo Davidovo, které nabízel panu Leblankovi na prodej, nebylo nic jiného, jak čtenář jistě uhodl, než vývěsní tabule, kterou si Thénardier sám namaloval, a jediná věc, kterou zachránil po bankrotu v Montfermeil.

Protože se Thénardier vzdálil z Mariova zorného pole, mohl si Marius klidně prohlédnout tabuli a skutečně rozeznal v mazanici bitevní pole se zakouřeným pozadím a muže, který nese jiného muže. Měl to být Thénardier a Pontmercy, zachránce seržant a zachráněný plukovník. Marius byl jako omámen; obraz jaksi oživil jeho otce; nebyl to vývěsní štít krčmy v Montfermeil. Bylo to vzkříšení, otevření hrobu, ze kterého se vztyčil přízrak. Marius slyšel, jak mu ve spáncích buší krev, v uších mu duněla waterlooská děla, krvácející otec, nejasně namalovaný na neblahém obrazu, ho děsil; zdálo se, že ho beztvará silueta upřeně pozoruje.

Když Thénardier nabral dechu, zahleděl se na pana Leblanka krvavýma očima a tiše, ale úsečně řekl:

„Co ty na to, než tě rozsekáme?“

Pan Leblanc mlčel. Za naprostého ticha si v chodbě krutě zavtipkoval chraptivý hlas:

„Tady jsem, chcete-li štípat dříví.“

To se bavil muž s palicí.

Zároveň se mezi dveřmi objevila ohromná zarostlá a špinavá tvář, v níž se se strašným smíchem odkryly ne zuby, ale tesáky.

To byla tvář muže s palicí.

„Proč sis sundal masku?“ vzkřikl Thénardier divoce.

„Abych se mohl smát,“ odsekl chlap.

Zdálo se, že pan Leblanc již chvíli pozoruje všechny pohyby Thénardiera, který oslepen a omámen vztekem přecházel po komoře v důvěře, že dveře jsou střeženy, že on, ozbrojený, zadržel člověka neozbrojeného a že je jich devět proti jednomu, počítal-li Thénardierovou jenom za jednoho muže. Při oslovení chlapa s palicí se obrátil zády k panu Leblankovi.

Pan Leblanc využil této příležitosti, nohou odkopl židli, rukou odhodil stůl a jedním obdivuhodně mrštným skokem byl u okna, ještě než se mohl Thénardier obrátit, otevřít je, vylézt na ně a překročit rám bylo dílem vteřiny. Byl už napolo venku, když ho uchopilo šest silných pěstí a vtáhlo zpět do brlohu. Tři „kamnáři“ se na něho vrhli, zatímco Thénardierka ho chytila za vlasy.

Hlomoz přilákal ještě několik lupičů z chodby. Starý, který seděl na posteli a vypadal jako opilý, slezl z lůžka a vrávoravě se přiblížil. V ruce držel cestářské kladivo.

Světlo svíčky na okamžik osvítilo obličej jednoho z „kamnářů“ a Marius v zamazaném obličeji poznal Panchauda, řečeného Printaniera, jinak Bigrenaille, který zamával panu Leblankovi nad hlavou jakýmsi kyjem, železnou tyčí s olověnými koulemi na koncích.

Marius nemohl tomu všemu pasivně přihlížet.

„Otče,“ říkal si, „odpusť mi!“ Jeho prst hledal spoušť bambitky. Rána by už byla vyšla, když Thénardier vykřikl:

„Neubližujte mu!“

Zoufalý pokus oběti Thénardiera spíše uklidnil, než rozčilil. Byl v něm dvojí člověk: surovec a chytrák. Surovec měl vrch, dokud slavil vítězství nad poraženou, zdeptanou a nehybnou kořistí; jakmile se však oběť vzepřela a chtěla se pustit do boje, objevil se chytrák a ovládl pole.

„Neubližujte mu!“ opakoval. A aniž co tušil o svém prvním úspěchu, zarazil ke střelbě připravenou bambitku a ohromil Maria, který byl přesvědčen, že nastává nová chvíle a že by nebylo nevhodné, kdyby ještě vyčkával! Kdoví, zda ho nějaká nepředvídaná událost nezbaví rozhodnutí mezi dvojí možností – nechat Uršulina otce osudu, nebo zničit plukovníkova zachránce.

Strhl se herkulovský zápas. Důkladnou ranou pěstí do prsou odhodil pan Leblanc cestáře až doprostřed komory, potom dvěma ranami odrazil další dva útočníky a přidržoval je každého jedním kolenem; bídníci chroptěli pod tím tlakem jako pod žulovým mlýnským kamenem; ale čtveřice lupičů uchopila obávaného starce za obě paže a za šíji a strhla ho na poražené „kamnáře“. Ti, kteří byli nahoře, opanovali a dusili ty, kteří byli dole, a pan Leblanc, setřásaje marně všechnu tíhu, která se na něho navršila, zmizel pod lupiči jako štvaná zvěř pod smečkou vyjících dog a stopařských psů.

Posléze se jim podařilo přitisknout ho na lůžko nedaleko okna a tam ho přidržet. Thénardierová ho stále držela za vlasy.

„Ty se do toho nepleť,“ okřikl ji Thénardier. „Roztrháš si šál.“

Thénardierka poslechla, jako když vlčice se zavrčením poslouchá vlka.

„A vy ho prohledejte,“ pokračoval Thénardier.

Zdálo se, že se pan Leblanc přestal vzpírat. Prohledali mu kapsy. Neměl nic jiného než tobolku se šesti franky a kapesník.

Thénardier si dal kapesník do kapsy.

„Jakže? Nemá náprsní tašku?“ otázal se.

„Ani hodinky,“ odpověděl jeden z „kamnářů“.

„To je jedno,“ zašeptal břišním hlasem maskovaný muž, který držel velký klíč. „Je to ale silný dědek!“

Thénardier zašel do kouta ke dveřím, vzal tam balík provazů a hodil jim ho.

„Přivažte ho k noze postele,“ pravil. Potom si všiml, že starý cestář zůstal ležet na místě, kam ho srazila pěst pana Leblanka, a že se nehýbá.

„Není snad Boulatruelle mrtvý?“ otázal se.

„Ne,“ odpověděl Bigrenaille, „je opilý.“

„Hoďte ho do kouta,“ nařídil Thénardier.

Dva „kamnáři“ odkopli opilce k hromadě starého železa.

„Babete, proč jsi jich přivedl tolik?“ řekl Thénardier muži s palicí. „To přece bylo zbytečné.“

„Co chceš?“ odpověděl muž s palicí, „chtěli být při tom. Je zlá doba; moc se toho neděje.“

Lůžko, na kterém ležel pan Leblanc, vypadalo jako nemocniční postel a spočívalo na čtyřech hrubých kusech sotva otesaného dřeva. Pan Leblanc se nebránil. Lupiči ho důkladně svázali, posadili ho, nohy mu spustili na zem a připoutali u hlav postele, k pelesti nejvzdálenější od okna, ale nejblíže krbu.

Když byl poslední uzel zatažen, přinesl si Thénardier židli a posadil se přímo před pana Leblanka. Thénardier si nebyl podoben; jeho tvář v několika okamžicích přešla od výrazu běsnivého vzteku ke klidné a vychytralé přívětivosti. Ve zdvořilém, podlézavém úsměvu Marius stěží poznával téměř zvířecí ústa, která se před chvílí ve vzteku plnila pěnou, a s úžasem pozoroval tu fantastickou změnu nevěštící nic dobrého; měl pocit, jaký by měl každý, kdo by viděl, jak se tygr proměňuje v právního poradce.

„Pane…,“ začal Thénardier.

Mávnutím odehnal lupiče, kteří dosud drželi pana Leblanka.

„Vzdalte se trochu a nechte mě, ať si s pánem promluvím.“

Všichni ustoupili ke dveřím. Thénardier pokračoval:

„Pane, to nebylo moudré, že jste chtěl skočit z okna. Byl byste si zlomil nohu. Nyní, dovolíte-li, si pohovoříme v klidu. Především je třeba, abych vám řekl, že jste se, jak jsem zpozoroval, ještě ani trochu nepokusil volat o pomoc.“

Thénardier měl pravdu; ačkoliv nápadná, tato podrobnost rozčilenému Mariovi unikla. Pan Leblanc sotva pronesl několik slov, aniž zvýšil hlas, a dokonce v boji se šesti lupiči, ačkoliv se odehrál u okna, zachoval naprosté a docela nevysvětlitelné mlčení. Thénardier pokračoval:

„Panebože, kdybyste byl trochu volal o pomoc, nebyl bych to nikterak považoval za nevhodné. Pomoc! Vrah! Tak se přece při podobné příležitosti křičí; já bych vám to nikterak nezazlíval. Je přece docela přirozené, že člověk tropí nějaký ten hluk, když se octne mezi lidmi, kteří v něm nevzbuzují dost důvěry. A ani bychom vás nevyrušovali při rámusení, ani bychom vás neumlčovali roubíkem. A hned vám také řeknu proč. Tato jizba je hluchá. Má jen tuto jedinou dobrou vlastnost, ale má ji v dokonalé míře. Jsme tady za větrem. Kdyby tu někdo odpálil bombu, na nejbližší policejní strážnici by to vypadalo jen jako chrápání opilého. Dělová rána by zněla jenom jako „bum“ a hrom jako pouhé „bác“. Ale konečně, vy jste nekřičel, tím lépe, klaním se vám proto a řeknu vám, co jsem z toho usoudil: drahý pane, kdo přijde, když křičíme o pomoc? Policie. A po policii? Spravedlnost. Nu, a vy jste nekřičel, protože ani vy – ani my – netoužíme vidět, jak přichází spravedlnost a policie. To znamená – a delší dobu už to tuším –, že máte zájem něco skrývat. My máme stejný zájem. Můžeme se tedy dohodnout.“

Jak tak Thénardier mluvil, s očima upřenýma na pana Leblanka, snažil se zabodnout ostré dýky svého pohledu až do zajatcova svědomí. Ostatně jeho řeč, se známkou jakési umírněné a potměšilé drzosti, byla jinak zdrženlivá a téměř vybraná a za bídníkem, který byl před chvílí obyčejným lupičem, jste cítili „člověka, který kdysi studoval na kněze“.

Mlčení, které vězeň zachovával, opatrnost, která šla tak daleko, že až zapomínal chránit vlastní život, skutečnost, že se nebránil a nekřičel, jako by to učinil v jeho situaci kdekdo, všechno to se – od chvíle, kdy padla o tom poznámka – Mariovi vtíralo do duše a bolestně ho to udivovalo.

Celkem odůvodněná Thénardierova poznámka zatemnila Ma­riovi ještě víc neproniknutelné tajemství, které houstlo a zahalovalo vážnou a neobyčejnou postavu pana Leblanka, jak ho přezval Courfeyrac. Ale ať byl tento stařec kdokoliv, třebaže svázán provazy, obklopen zabijáky a již napolo pohřben, přece chladnokrevně přehlížel jak Thénardierův vztek, tak jeho laskavosti. Marius se nezdržel, aby se v tak vypjatě dramatické chvíli neobdivoval jeho tváři plné melancholické vznešenosti.

Byla to zřejmě duše, která se hned tak nevyděsí a nezná, co to je zbabělost. Pan Leblanc byl jedním z těch, jež situace – jakkoli zoufalá – nepřivede z míry. I když krize vrcholila a katastrofa se zdála nevyhnutelná, přece tu nebylo nic z agónie tonoucího člověka, který pod hladinou se smrtelnou úzkostí otvírá oči.

Thénardier klidně vstal, došel ke krbu, odsunul zástěnu, opřel ji o vedlejší lůžko, takže odkryl ohřívadlo, plné řeřavého uhlí, v němž mohl vězeň dobře vidět do běla rozžhavené dláto, které bylo místy jako poseté šarlatovými hvězdičkami.

Pak se Thénardier znovu posadil k panu Leblankovi.

„Pokračuji,“ pravil. „Můžeme se dohodnout. Dohovořme se po dobrém. Chybil jsem, že jsem se před chvílí dal strhnout; nevím, kam jsem dal rozum, zašel jsem trochu daleko a napovídal jsem spoustu výstředností. Řekl jsem vám například, že žádám peníze, mnoho a mnoho peněz, protože jste milionář. To by však nebylo ode mne rozumné. Panebože, vy jste třeba bohat, ale máte své závazky – kdo by je neměl! Nechci vás ničit, nejsem vydřiduch. Nepatřím k lidem, kteří využitkují výhod svého postavení a zesměšní se. Hleďte, přinesu vám oběť a vyjdu vám vstříc. Potřebuji jenom dvě stě tisíc franků.“

Pan Leblanc ani nehlesl. Thénardier pokračoval:

„Vidíte, že hodně ředím své víno. Neznám stav vašeho jmění, ale vím, že nelpíte na penězích, a lidumil jako vy může dát nešťastnému otci rodiny dvě stě tisíc franků. Jste jistě také docela rozumný a nepředstavujete si, že bych si dal tolik práce, jako je tato, a nastrojil podobnou věc jen proto, abych se nakonec spokojil s mizernou částkou, kterou bych měl jenom na červené víno za patnáct a na porci telecího u Desnoyerse. Dvě stě tisíc franků za to stojí. Jakmile tato maličkost vyjde z vaší kapsy, nemusíte se obávat, že by vám byl zkřiven jediný vlas. Vy mi řeknete: vždyť já nemám dvě stě tisíc franků s sebou! Ach, nepřeháním! Nevyžaduji to, žádám od vás jenom jedno: buďte tak laskav a napište, co vám nadiktuji.“

Zde Thénardier umlkl: potom se významně zahleděl na ohřívadlo a s důrazem dodal:

„Upozorňuji vás, že byste se marně vymlouval, že neumíte psát.“

Velký inkvizitor by mu byl mohl ten úsměv závidět.

Thénardier přistrčil stůl až k panu Leblankovi, vzal péro, inkoust a kus papíru ze zásuvky, kterou nechal pootevřenou a kde se leskla dlouhá čepel nože. Papír položil před pana Leblanka.

„Pište,“ řekl.

Tu teprve spoutaný stařec promluvil.

„Jak chcete, abych psal? Jsem spoutaný.“

„To je pravda, odpusťte!“ řekl Thénardier. „Máte úplně pravdu.“

Obrátil se k Bigrenaillovi:

„Uvolněte pánovi pravou ruku.“

Panchaud, řečený Printanier, jinak Bigrenaille, vykonal Thénardierův rozkaz. Když byla pravá vězňova ruka volná, namočil Thénardier péro do inkoustu a podal je panu Leblankovi.

„Pane, uvědomte si dobře, že jste v naší moci, že jste nám vydán na milost a nemilost, že žádná lidská moc vám odtud nepomůže a že bychom byli velmi zarmouceni, kdybychom byli dohnáni až k nejzazším hranicím. Neznám ani vaše jméno, ani vaši adresu, ale upozorňuji vás, že zůstanete přivázán, dokud se nevrátí osoba pověřená doručením dopisu, který napíšete. Teď račte psát.“

„Co?“ otázal se spoutaný.

„Diktuji.“

Pan Leblanc vzal péro.

Thénardier počal diktovat:

„Dcero…“

Pan Leblanc se zachvěl a pozdvihl oči na Thénardiera.

„Napište: Moje drahá dcero,“ řekl Thénardier. Pan Leblanc uposlechl a Thénardier pokračoval:

„Přijď ihned…“

Umlkl.

„Tykáte jí, viďte?“

„Komu?“ otázal se pan Leblanc.

„Hrome!“ řekl Thénardier. „Malému Skřivánkovi přece.“

Pan Leblanc řekl bez nejnepatrnějšího pohnutí:

„Nevím, co tím myslíte.“

„Jen pište,“ poznamenal Thénardier a počal znovu diktovat:

„Přijď ihned. Velmi nutně tě potřebuji. Osoba, která ti odevzdá tento lístek, je pověřena dovést tě ke mně. Čekám tě. Přijď s důvěrou.“

Pan Leblanc napsal všechno. Thénardier pokračoval:

„Ach, vynechte _přijď s důvěrou;_ mohlo by ji napadnout, že věc není tak jednoduchá a mohlo by to vzbudit její podezření.“

Pan Leblanc přeškrtl tři slova.

„A teď,“ pokračoval Thénardier, „podpište. Jak se jmenujete?“

Vězeň odložil dopis a otázal se:

„Komu je ten dopis?“

„Však vy dobře víte,“ odpověděl Thénardier. „Pro tu vaši slečinku. Právě jsem vám to řekl.“

Bylo zřejmé, že se Thénardier vyhýbá jmenovat dívku, o kterou šlo. Říkal „Skřivánek“, říkal „slečinka“, ale její jméno nevyslovil. Byla to opatrnost prohnaného člověka, který střeží své tajemství před svými pomocníky. Kdyby jim byl řekl jméno, vyzradil by jim celou ‚věc‘ a naznačil jim víc, než je zapotřebí.

Pokračoval:

„Podepište se. Jak se jmenujete?“

„Urbain Fabre,“ řekl zajatec.

Thénardier s kočičí mrštností strčil ruku do kapsy a vytáhl z ní kapesník, který vzal panu Leblankovi. Vyhledal monogram a přidržel jej u svíčky.

„U. F. Urbain Fabre. Dobrá! Podpište se tedy U. F.“

Zajatec podepsal.

„Protože k přeložení listu potřebujete obou rukou, podejte mi jej, přeložím jej sám.“

Jakmile Thénardier složil dopis, řekl:

„Napište adresu. _Slečna Fabrová,_ a kde bydlíte. Vím, že to není daleko odtud, někde v okolí Saint-Jacques-du-Haut-Pas, protože tam denně chodíváte na mši, ale ulici nevím. Vidím, že jste pochopil své postavení. Nepřelhal jste mě při jméně, nepřelžete mě jistě ani při adrese. Napište ji sám.“

Zajatec se na okamžik zamyslil, načež vzal péro a napsal: Slečna Fabrová u pana Urbaina Fabra v ulici Saint-Dominique d’Enfer čís.  17.

S horečnou křečovitostí popadl Thénardier dopis.

„Ženo!“ vzkřikl.

Thénardierová přiběhla.

„Zde máš dopis. Víš, co máš dělat. Dole stojí fiakr. Ihned jeď a okamžitě se vrať!“

A obrátil se k muži s palicí:

„Ty ses už odmaskoval, tak ji doprovoď. Pojedeš vzadu. Víš, kdes nechal vůz?“

„Ano,“ řekl muž.

Odložil palici do kouta a vyšel za Thénardierovou.

Když odcházeli, Thénardier vystrčil hlavu pootevřenými dveřmi a zvolal za nimi:

„Neztrať dopis. Nezapomínej, že máš v rukou dvě stě tisíc franků.“

Drsný hlas Thénardierové odpověděl:

„Spolehni se. Schovala jsem si ho za ňadra.“

Neuběhla ani minuta a už bylo slyšet práskání biče; vzdalovalo se a rychle utichlo.

„Dobrá,“ bručel Thénardier. „Jedou naplno. Pojedou-li takovou rychlostí, bude žena za tři čtvrtě hodiny zpátky.“

Přistavil židli ke krbu a posadil se na ni; zkřížil ruce a zablácené nohy dal k ohřívadlu.

„Zebou mě,“ řekl.

V pelechu zůstalo s Thénardierem a zajatcem pět trhanů. Chlapi pod maskami nebo s černidlem, které jim zakrývalo tváře a pro strach dělalo z nich uhlíře, černochy nebo démony, vypadali lhostejně a zasmušile, takže bylo patrno, že zločin vykonávají jako nějakou práci, klidně, bez hněvu, bez slitování, ba dokonce jaksi znuděně. Všichni byli natěsnáni do kouta jako zvěř a mlčeli. Thénardier si ohříval nohy. Zajatec znova upadl do své zamlklosti. Po divokém hluku, který před několika okamžiky plnil komoru, následovalo zlověstné ticho.

Svíce, na které se pomalu vytvořil velký oharek, jen s bídou ozařovala rozlehlé doupě; ohřívadlo pohaslo a všechny obludné hlavy vrhaly nestvůrně stíny po zdech a po stropě.

Bylo slyšet jenom pokojné oddychování spícího starého opilce.

Marius čekal s úzkostí, která rostla. Záhada byla ještě neproniknutelnější než předtím. Kdo byla ona „slečinka“, kterou Thénardier jmenoval také „Skřivánkem“? Byla to jeho „Uršula“? Nezdálo se, že by byl zajatec pojmenováním „Skřivánek“ nějak rozrušen. Vždyť odpověděl co nejpřirozeněji: „Nevím, co tím myslíte?“ Naproti tomu písmena U. F. byla vysvětlena – znamenala Urbain Fabre a jeho Uršula se již nejmenovala Uršula. To bylo jediné, čemu Marius jasně rozuměl. Jakési zlověstné kouzlo ho přibilo na místo, odkud pozoroval a ovládal celou situaci. Stál, a ohromen strašnými obrazy, které viděl zblízka, nebyl téměř schopen ani myšlenky, ani pohybu. Čekal, že se něco stane, doufal v cokoliv, ani sám nevěděl, co by si přál, nemohl sebrat myšlenky a rozhodnout se, co má udělat.

„Ať je to tak nebo onak,“ říkal si, „dozvím se, je-li ona ‚Skřivánkem‘, protože ji sem Thénardierová přivede. Tím bude všechno vysvětleno, dám svůj život i krev, bude-li to třeba, ale osvobodím ji! Nic mě nezastaví.“

Takto minulo asi půl hodiny. Thénardier se zdál zabrán do ďábelských úvah. Zajatec se nehýbal. Přesto se však Mariovi zdálo, že z místa, kde leží vězeň, už chvíli slyší jakýsi tlumený šelest.

Náhle Thénardier oslovil zajatce:

„Pane Fabre, ještě něco vám povím.“

Tato slova vypadala, jako by po nich mělo přijít vysvětlení. Marius zbystřil sluch. Thénardier pokračoval:

„Moje manželka se za chvíli vrátí, nebuďte netrpělivý. Myslím, že Skřivánek je skutečně vaše dcera, a je docela přirozené, že ji chráníte. Ale poslechněte si mě. S vaším dopisem ji žena najde. Jak jste viděl, řekl jsem manželce, ať se trochu vystrojí, aby s ní vaše slečna šla bez starosti. Obě nastoupí do fiakru a můj kamarád se postaví za ně. Tady někde u brány čeká povoz tažený dvěma dobrými koňmi. Až přivezou vaši slečnu, a ona vystoupí z fiakru, kamarád s ní přesedne do připraveného vozu a žena nám sem přijde vyřídit: Je to hotovo. Co se týká vaší slečny, nic se jí nestane. Povoz ji zaveze na místo, kde bude v klidu, a vrátíme vám ji, jakmile mi dáte nepatrných dvě stě tisíc franků. Jestliže mě dáte zatknout, stiskne kamarád Skřivánkovi krček. Teď to víte.“

Zajatec neřekl ani slovo. Po chvilkové pomlčce Thénardier pokračoval:

„Je to jednoduché, jak vidíte. Nepokusíte-li se o něco nerozumného, nic zlého se nestane. Vysvětlil jsem vám to, abyste měl o všem jasno.“

Thénardier se odmlčel; zajatec ticho nepřerušil a Thénardier pokračoval:

„Jakmile se manželka vrátí a řekne, že Skřivánek je na cestě, pustíme vás a můžete se vrátit a vyspat se doma. Vidíte, že jsme neměli zlé úmysly.“

Mariovou myslí probleskly strašné obrazy. Jakže! Dívku, pro kterou poslali, tedy nepřivedou? Jeden z lumpů ji zatáhne do temnoty? Kam…? A je-li to skutečně ona! A bylo jasné, že to ona je! Marius cítil, jak mu srdce přestává tlouci. Co dělat? Má vystřelit z bambitky? Má všechny ty darebáky vydat spravedlnosti? Jenomže strašný muž s palicí je s mladou dívkou mimo dosah, a Marius si vzpomněl na Thénardierova slova, jejichž krvavému smyslu porozuměl: _Jestliže mě dáte zatknout, stiskne kamarád Skřivánkovi krček._

Teď už nebyl zadržován jenom plukovníkovou závětí, nýbrž i láskou, nebezpečím, které milované dívce hrozilo.

Tato strašná situace, trvající už víc než hodinu, se měnila každým okamžikem. Marius měl ještě tolik síly, aby probral všechny nejpalčivější domněnky; hledal naději, ale nenalézal ji. Bouře myšlenek vířících mu hlavou kontrastovala s ponurým tichem brlohu.

Potom se v tichu ozvalo zavrznutí domovních dveří, které se otevřely a potom zase zavřely.

Zajatec se v poutech pohnul.

„Žena už je tu,“ řekl Thénardier.

Jen domluvil a Thénardierová se vřítila do komory, celá rudá, upachtěná, sotva dechu popadala, oči jí svítily; vykřikla a plácla se obrovskýma rukama do stehen:

„Falešná adresa!“

Lupič, který se vypravil s ní, se objevil ve dveřích a znovu se ujal své palice.

„Falešná adresa?“ opakoval Thénardier.

Žena vysvětlovala:

„Nikdo! V ulici Saint-Dominique, číslo 17, žádný pan Urbain Fabre nebydlí! Nikdo ho tam nezná!“

Na chvíli ustala, protože jí došel dech, a pak pokračovala:

„Pane Thénardiere! Ten tě převez! Vidíš, moc se s každým mazlíš! Já bych mu byla hned na začátku roztrhla hubu na všechny čtyři strany, a kdyby se byl bránil, byla bych ho zaživa usmažila! Musil by povědět, kde ta holka je, kde je ta opice! Tak bych byla jednala já! Mají přece jen pravdu ti, kdo říkají, že muži jsou hloupější než ženy! Nikdo v čísle 17! Tam jsou velká vrata! Pan Urbain Fabre nebydlí v ulici Saint-Dominique! Jeli jsme tryskem, podmazala jsem kočího. Mluvila jsem s domovníkem a domovnicí, hezkou a statnou ženskou, neznají ho!“

Marius si oddychl. Ona, Uršula, Skřivánek, ta, jejíž pravé jméno nezná, je zachráněna.

Zatímco rozvzteklená žena nadávala, posadil se Thénardier na stůl. Zůstal několik vteřin sedět, aniž pronesl jediné slovo, kýval pravou visící nohou a v divokém zamyšlení pozoroval ohřívadlo.

Konečně zvolna, ale s podivně divokým přízvukem řekl zajatci:

„Nepravá adresa? S čím jsi počítal?“

„Chtěl jsem získat čas,“ vykřikl zajatec pronikavě.

Zároveň setřásl pouta; byla přeřezána. K posteli byl přivázán už jenom za nohu.

Než si to mohlo sedm lidí uvědomit a vrhnout se na něj, sklonil se pod krb, natáhl ruku k ohřívadlu a vztyčil se. Thénardier, Thénardierka i lupiči se zděšeně shlukli v pozadí pelechu a dívali se na něho, jak volný a v hrozivém postoji mává nad hlavou rozžhaveným dlátem, z něhož se šíří zlověstná zář.

Soudním vyšetřováním, jehož podkladem byl úklad v baráku Gor­beauově, se zjistilo, že v komoře byl při policejní prohlídce nalezen dovedně zpracovaný měďák; tento měďák je div, který trpělivost plodí v temnotách věznice pro temný záměr, div, který není ničím jiným než nástrojem k úniku. Takové hrůzné a jemné nástroje jsou v klenotnictví tím, čím lidová metafora v poezii. I káznice mívá svého Benvenuta Celliniho, jako jazyk má své Villony. Nešťastník, který chce uprchnout, najde si cestu, aby i bez nástrojů, kudlou nebo starým nožem přepiloval měděný peníz na dvě tenké destičky, aby je pak vyhloubil, aniž porušil ražbu, vyryl do nich závit šroubu a oba plátky zase spojil. Lze je pak podle libosti rozšroubovat a zašroubovat: je to vlastně krabička. Do ní se vejde hodinové péro a ten, kdo jím dovede vládnout, jím může přeřezat i silná galejní pouta nebo i železné mříže. Všichni si myslí, že nešťastný galejník má jenom měďák; chyba lávky, má svobodu. Při policejní prohlídce byl tento měďák nalezen rozpadlý na dvě části pod postelí u okna. Rovněž byla nalezena drobná pilka z modré oceli, která mohla být ukryta v měďáku. Právě když lupiči starce prohledávali, měl tento měďák při sobě; podařilo se mu skrýt jej v ruce a později se obratně osvobodit, protože měl jednu ruku volnou. Pilkou přeřezal provazy, kterými byl spoután; tím by se dal vysvětlit šelest a nepatrné zajatcovy pohyby, kterých si Marius povšiml.

Pouta na levé noze nepřeřezal, protože se nemohl sklonit, aby se neprozradil.

Lupiči se konečně vzpamatovali z překvapení.

„Jen klid,“ řekl Bigrenaille Thénardierovi. „Je přivázán ještě za nohu. Z toho neuteče. Za to ručím. Tu tlapu jsem mu přece zašněroval já.“

V tu chvíli zajatec zvýšil hlas:

„Jste nešťastníci, ale můj život nestojí za to, abych ho tolik bránil. Myslíte-li si, že mě přinutíte, abych řekl něco, co nechci říct, abych napsal, co nechci napsat, abych prozradil, co nechci prozradit…“

Vysoukal si levý rukáv a dodal:

„Podívejte se!“

Zároveň napřáhl paži, a položil na ni rozpálené dláto, které pravou rukou držel za dřevěnou rukojeť.

Bylo slyšet, jak se spálená kůže škvaří a po brlohu se rozšířil zápach jako z mučírny. Marius hrůzou zavrávoral; i lupiči se zachvěli. Tvář nevšedního starce se sotva stáhla, zatímco se rudé železo nořilo do dýmající rány. Pan Leblanc, klidný a téměř vznešený, upíral bez nenávisti na Thénardiera své krásné oči, z nichž se vytrácela bolest a měnila se v majestát.

U velkých a ušlechtilých povah schvácených fyzickou bolestí odboj těla a smyslů přivolává na pomoc duši, která se objeví na čele, jako vzpoura soldatesky přinutí velitele, aby se ukázal.

„Bídníci,“ pravil, „nemějte ze mne strach, jako já ho nemám z vás.“

Vytrhl dláto z rány a vyhodil je oknem, které zůstalo otevřené; strašný rozžhavený mučící nástroj v letu zavířil a zmizel ve tmě, dopadl někam daleko a ve sněhu vychladl.

Zajatec pokračoval:

„Učiňte se mnou, co chcete.“

Byl odzbrojen.

„Chopte se ho!“ pravil Thénardier.

Dva z lupičů mu položili ruce na ramena a maskovaný muž s hlasem břichomluvce se před něho postavil, jsa hotov při nejnepatrnějším pohybu rozrazit mu lebku klíčem.

V tu chvíli Marius uslyšel šepot tak blízko pod sebou za příčkou, ale hovořící neviděl. Mluvili potichu:

„Teď nám zbývá jenom jedno.“

„Zabít ho.“

„Správně.“

To se Thénardier radil s manželkou.

Pomalým krokem přistoupil ke stolu, otevřel zásuvku a vzal nůž.

Marius si pohrával s rukojetí bambitky. Byl zmítán neslýchaným vnitřním nepokojem. Už hodinu se mu v duši přely dva hlasy: jeden mu říkal, aby ctil otcovu závěť, a druhý, aby pomohl zajatci. Dva hlasy neochabovaly v zápasu, který Maria naplňoval smrtelnou úzkostí. Až do této chvíle nejasně doufal, že najde cestu, jak vyhovět oběma povinnostem, ale dosud ho nic příhodného nenapadlo. Nebezpečí zatím kvapilo, poslední mez čekání byla překročena, a Thénardier zamyšleně a s ohromným nožem v ruce stál několik kroků před zajatcem.

Marius se zděšeně rozhlédl, jako by hledal poslední útěchu v zou­falství.

Náhle se zachvěl.

U jeho nohou, na stole, osvítil prudký paprsek úplňku kus papíru. Na něm velkým písmem stála slova, která ráno napsala starší Thénardierova dcera:

„FÍZLOVÉ JSOU TU.“

Jako blesk mihla se Mariovým mozkem myšlenka; to byl prostředek, který hledal, to bylo rozluštění strašného problému, který ho trýznil: ušetří vraha a zachrání zajatého starce. Poklekl na prádelník, natáhl ruku, uchopil papír, z přepážky opatrně uloupl kus omítky, zabalil ji do papíru a hodil otvorem doprostřed komory.

Právě včas. Thénardier překonal poslední výčitky svědomí a zamířil k zajatci.

„Něco spadlo!“ zvolala Thénardierová.

„Co?“ otázal se manžel.

Žena přiskočila, sklonila se a zdvihla omítku, zabalenou do papíru.

Podala ji manželovi.

„Jak se to sem dostalo?“ otázal se Thénardier.

„Hrome,“ řekla žena. „Jak se to sem mohlo dostat? Oknem!“

„Viděl jsem, jak to letělo,“ řekl Bigrenaille.

Thénardier chvatně rozbalil papír a přiblížil jej ke svíčce.

„To napsala Eponina. U čerta!“

Pokynul ženě, a když rychle přistoupila, ukázal jí slova napsaná na papíře a dutě řekl:

„Rychle! Žebřík! Nechrne slaninu v pasti a práskněme do bot!“

„A nepodřízneme mu hrdlo?“ otázala se Thénardierová.

„Nemáme kdy.“

„Ale kudy ven?“ otázal se Bigrenaille.

„Oknem,“ odpověděl Thénardier, „Protože nám Eponina oknem hodila výstrahu, znamená to, že z této strany je dům v bezpečí.“

Maskovaný břichomluvec položil na zem obrovský klíč, zdvihl obě ruce do výšky a mlčky je třikrát rychle zavřel. To bylo jako poplašné znamení posádce na lodi. Lupiči, kteří drželi starce, ho rázem pustili, provazový žebřík byl v mžiku vyhozen z okna a sil­nými železnými háky zachycen na okenní rám.

Zdálo se, že zajatec si hluku okolo sebe nevšímá, že buď přemýšlí, nebo se modlí.

Jakmile byl žebřík upevněn, zvolal Thénardier:

„Pojď, stará!“

A vrhl se k oknu.

Když se je však chystal překročit, uchopil ho Bigrenaille drsně za límec.

„Co si to myslíš, starý šibale. Až po nás!“

„Po nás!“ řvali lupiči.

„Jste děti,“ řekl Thénardier, „neztrácejme čas. Policajti jsou nám v patách.“

„Dobrá,“ namítl jeden z lumpů, „ať rozhodne los, kdo poleze první.“

Thénardier zvolal:

„Jste blázni! Přišli jste o rozum! Jste houf pitomců! Mařit čas, viďte? Rozhodovat losem, že jo? Naslinit si prst, lámat slámu na kousky, psát jména, dávat je do čepice…!“

„Chcete snad na to můj klobouk?“ ozval se hlas na prahu.

Všichni se obrátili. Byl to Javert.

V ruce držel klobouk, a s úsměvem jej nabízel.

## (21)  
Vždycky by se mělo začínat zatčením oběti

Za soumraku rozestavil Javert hlídky a sám se skryl za stromy v ulici Barrière-des-Gobelins, která se z druhé strany bulváru táhne naproti Gorbeauově baráku. Začal tím, že se pokusil „uvolnit“ si cestu a „sebrat“ holky, které měly střežit oba příchody k doupěti. Chytil však jenom Azelmu, protože Eponina nebyla na svém místě; zmizela a zatím nebyla polapena. Potom se Javert znovu postavil na číhanou a čekal na smluvené znamení. Fiakr pojížděl sem a tam a to ho znepokojovalo. Konečně mu došla trpělivost a rozhodl se vniknout do baráku bez smluveného signálu; _byl přesvědčen_, _že hnízdo tam skutečně je_ a že _se mu je podaří vybrat._ Poznal totiž několik lupičů, kteří vcházeli do baráku.

Jak si vzpomínáte, měl Mariův klíč.

Přišel právě včas.

Poděšení lupiči se honem chopili zbraní, které ve chvíli, kdy pomýšleli na útěk, odhodili do všech koutů komory. Ani ne ve vteřině bylo sedm hrozných chlapů připraveno k boji – jeden měl palici, druhý klíč, třetí kyj, ostatní měli nůžky na stříhání plechu, kleště a kladiva. Thénardier svíral v ruce nůž. Thénardierová sebrala v koutě u okna ohromný kus dlažby, který sloužil dcerám za židličku.

Javert si nasadil klobouk na hlavu a o dva kroky postoupil vpřed, ruce zkřížené, hůl pod paží, šavli v pochvě.

„Stůjte!“ rozkázal. „Oknem nepůjdete. Půjdete dveřmi. To je méně nebezpečné. Vás je sedm, nás patnáct. Nepopereme se přece jako venkovani. Všechno půjde po dobrém.“

Bigrenaille vytáhl bambitku, kterou měl ukrytou pod halenou, dal ji Thénardierovi do ruky a zašeptal:

„To je Javert. Na toho muže se neodvažuju vystřelit. Odvážíš se ty?“

„Hrome!“ odpověděl Thénardier.

„Tak střel!“

Thénardier vzal bambitku a namířil na Javerta.

Javert byl od něho na tři kroky; upřeně se podíval na Thénardiera a poznamenal:

„Nestřílej! Bambitka selže.“

Thénardier stiskl spoušť. Rána skutečně nevyšla.

„Neříkal jsem ti to?“ poznamenal výsměšně Javert.

Bigrenaille hodil palici k Javertovým nohám.

„Jsi pánem všech ďáblů! Vzdávám se.“

„A vy?“ otázal se Javert ostatních.

Odpověděli:

„My taky.“

Javert klidně pokračoval:

„Tak je to dobře, jak jsem řekl, jste fešáci!“

„Žádám jen jednu věc,“ ozval se Bigrenaille. „Aby mi nechávali tabák, až budu v chládku.“

„Povoleno,“ řekl Javert.

Obrátil se a zvolal do chodby:

„Nastoupit!“

Na Javertův povel se nahrnula do komory četa městských strážníků s vytasenými šavlemi a po nich policisté s obušky a olověnými palicemi. Chopili se lupičů. Brloh bídně ozářený svící, se ještě více zatmíval od hromady lidí, kteří se tam natlačili.

„Všem pouta!“ vykřikl Javert.

„Jen si na mě troufněte!“ ozval se hlas, který nepatřil muži, ale o němž by nikdo neřekl, že je to ženský hlas.

To zařvala Thénardierka, ukrytá v koutě u okna.

Strážníci i policisté ucouvli.

Thénardierová odhodila šálu, klobouk si nechala; její manžel seděl na bobku vedle ní a téměř mizel pod spadlým šálem; kryla ho svým tělem a jako obr, chystající se mrštit skálu, oběma rukama nad hlavou držela kámen.

„Pozór!“ vykřikla.

Všichni couvli k chodbě. Uprostřed místnosti vznikl velký prázdný prostor.

Thénardierka se opovržlivě podívala na lupiče, kteří se dali spoutat, a drsným hrdelním hlasem zavrčela:

„Zbabělci!“

Javert se ušklíbl, postoupil na volné místo, z kterého Thénardierová nespouštěla oči.

„Táhni pryč, pal odtud!“ křičela. „Nebo tě zmaluju!“

„To je granátník,“ poznamenal Javert, „ženská, ty máš vousy jako chlap, ale já mám pazoury jako ženská.“

A přistupoval blíže.

Thénardierka, rozcuchaná a strašná, se rozkročila, prohnula se dozadu a jako šílená hodila dlažebním kamenem po Javertově hlavě. Javert se rychle shýbl. Kámen ho přeletěl a narazil na zeď, z níž se odloupl pořádný kus omítky, proletěl naštěstí skoro prázdným místem, odrážeje se od jednoho, rohu ke druhému, až se nakonec zastavil těsně u Javertových nohou.

Mezitím už Javert přistoupil k manželům Thénardierovým. Jedna jeho široká ruka dopadla na rameno ženy a druhá na hlavu jejího manžela.

„Želízka!“ zvolal.

Policisté se znovu nahrnuli do brlohu a v několika vteřinách byl Javertův rozkaz vyplněn.

Thénardierová se podívala na svoje a na manželovy spoutané ruce, klesla na zem a s pláčem zvolala:

„Mé dcery!“

„Jsou v chládku,“ poznamenal Javert.

Zatím policisté zpozorovali, že za dveřmi spí opilec, a zatřásli jím. Probudil se a vykoktal:

„Už je to hotovo, Jondrette?“

„Ano,“ odpověděl Javert.

Policisté spoutali šest mužů, kteří stále ještě měli své strašidelné přestrojení; tři byli začernění a tři maskovaní.

„Ponechte si masky,“ řekl Javert.

A přešel kolem nich s výrazem Bedřicha II. při vojenské přehlídce v Postupimi; třem „kamnářům“ řekl:

„Dobrý den, Bigrenailli! Dobrý den, Brujone! Dobrý den, Deux-Milliards!“

Pak se otočil ke třem maskovaným a k muži s palicí a oslovil je:

„Dobrý den, Guelemere!“

Muži s kyjem pravil:

„Dobrý den, Babete!“

A břichomluvci řekl:

„Servus, Claquesous!“

Vtom si povšiml, že zajatec, který od příchodu policie neřekl jediného slova, stojí se skloněnou hlavou.

„Odvažte toho pána,“ řekl Javert, „a ať nikdo neodchází.“

Potom se jako vládce usadil u stolu, kde zůstala svíčka a psací náčiní, vytáhl z kapsy orazítkovaný arch papíru a chystal se sepsat protokol.

Když napsal první řádky, které jsou ustálenou a vždy stejnou formulí, pozdvihl oči a řekl:

„Ať přistoupí pán, kterého tito pánové svázali.“

Policisté se rozhlédli.

„Nuže?“ otázal se Javert. „Kde je?“

Zajatec lupičů, pan Leblanc, pan Urbain Fabre, otec Uršuly čili Skřivánka, mezitím zmizel.

Policie hlídala dveře, ale ne okno. Jakmile byl zbaven pout, využil stařec neklidu, zmatku, tlačenice a temnoty a ve chvíli, kdy pozornost nebyla upjata k němu, prchl oknem.

Policista přiskočil k vikýři a podíval se ven, ale už nikoho nespatřil.

Provazový žebřík se ještě nepatrně komíhal.

„U čerta,“ poznamenal Javert mezi zuby, „ten z nich byl asi nejpovedenější!“

## (22)  
Chlapec, který v druhém díle plakal

Nazítří po dni, ve kterém se zběhly tyto události na bulváru Hôpital, šel tudy po pravé straně směrem k bráně Fontainebleau chlapec, který přicházel asi od Slavkovského mostu. Už se setmělo. Chlapec byl bledý, úplný hadrníček, a třebas byl únor a on měl na sobě jenom plátěné kalhoty, prozpěvoval si z plných plic.

Na rohu ulice Petit-Banquier se při světle pouliční lampy hrabala sehnutá stařena v hromadě odpadků; chlapec do stařeny vrazil, potom couvl a zvolal:

„I heleme se! A já ji pokládal za velikánského, velikanánského hafana!“

Slovo „velikanánského“ znělo podruhé mnohem plněji a mělo posměvačný tón, a snad by bylo lépe vystiženo, kdybychom je napsali velkými písmeny: velikánského, VELIKANÁNSKÉHO hafana!

Stařena se rozzuřeně vzpřímila.

„Ty parchante, ty klacku jeden,“ vybuchla. „Kdybych nebyla zrovna sehnutá, věděla bych, kam tě kopnout!“

Kluk už byl mimo dosah.

„Kiš, kiš,“ strouhal mrkvičku. „Tak jsem se přece nezmýlil.“ Stařena se dusila rozhořčením. Vztyčila se a načervenalý svit lucerny spoře osvítil její bledou tvář, která byla samá vráska od očních důlků až k ústům. Postava se ztrácela ve stínu, bylo jí vidět jenom hlavu. Vypadala jako Maska sešlosti, osvětlená noční září.

Chlapec si ji prohlížel.

„Ta panička,“ řekl, „není zrovna krasavice, do které bych se zamiloval.“

Šel dál a prozpěvoval si:

</section>

<section>

_Korunu na stranu,  
na chůdách po svém vkusu  
si na lov havranů…_

</section>

<section>

Po třech verších ustal. Došel před číslo 50–52, a protože našel dveře zavřené, začal do nich kopat. Rány byly přímo heroicky zvučné a prozrazovaly spíš vzrostlého chlapa než nohu dítěte, která vězela ve velkých mužských botách.

Zatím stařena, kterou potkal na rohu ulice Petit-Banquier, přiběhla za ním, nadávala a hrozila mu.

„Copak se tohle dělá? Copak se tohle dělá? Panenko skákavá! Vždyť mi rozkopeš vrata! Zboříš mi dům!“

Ale kopání nepřestávalo.

Stará se div nedusila.

„Chceš mi rozkopat barák?“

Náhle se zarazila; poznala gaména.

„Jakže! To je zase ten malej satan!“

„A podívejme se! To je ta má bába,“ řekl kluk. „Dobrý den, paní Bručavá. Přišel jsem navštívit své předky.“

Stařena odpověděla pošklebkem, obdivuhodnou složeninou nenávisti a ošklivosti, který se naštěstí ztratil v temnotě.

„Nejsou doma, parchante.“

„Ale jděte. Kde je táta?“

„Ve Force.“

„Ale! A máma?“

„V Saint-Lazare.“

„Ale, ale! A sestry?“

„V Madelonettes.“

Chlapec se poškrábal za uchem, podíval se na matku Bručavou a vzdychl:

„Ach jo.“

Pak se otočil na podpatku a stařena, která zůstala u vrat, zanedlouho slyšela, jak si v aleji černých jilmů, třesoucích se v zimním větru, zpívá jasným hlasem písničku:

</section>

<section>

_Korunu na stranu,  
na chůdách po svém vkusu  
si na lov havranů  
vyšel Král slamotrusů.  
Kdo ho chtěl podlézti,  
dal mu groš pro štěstí._

  
  

</section>

<section>

[^9]: Mezi čtyřma očima na odlehlém místě nebudou zamýšlet modlit se Otčenáš (lat.).

</section>
