---
title: "KNIHA TŘETÍDům v\_ulici Plumet"
contentType: prose
---

## _(1)  
Tajemný dům_

Uprostřed minulého století si prezident pařížského soudního dvora, který měl milenku a tajil se s tím, protože v té době velcí páni své milenky ukazovali a měšťané je skrývali, dal postavit „domeček“ na předměstí Saint-Germain, v opuštěné ulici Blomet, která se teď jmenuje ulice Plumet, nedaleko místa, jemuž tehdy říkali _Combat des Animaux._

Byl to jednopatrový zahradní pavilón; v přízemí byly dva pokoje a v poschodí také dva; dole byla kuchyně, nahoře salónek, pod střechou komora, a před tím vším zahrada s velkou mříží do ulice. Zahrada měla asi jedno jitro. To bylo všechno, co mohli mimojdoucí zahlédnout; ale za pavilónem bylo úzké nádvoří a v hloubi nádvoří stálo nízké stavení se dvěma podsklepenými světnicemi, jakýsi útulek pro nahodilou potřebu, kde by se mohlo ukrýt dítě s kojnou. Do toho bytu vedla zezadu skrytá vrátka otvírající se do úzkého a dlouhého vydlážděného průchodu, který se všelijak kroutil, byl nekrytý, po obou stranách lemovaný vysokými zdmi, s ohromnou dovedností schovaný a téměř ztracený mezi ohradami sadů a školek, jejichž všechny hrany a zákruty sledoval, aby končil stejně tajnými vrátky, která se otvírala čtvrt míle od domu, téměř v jiné čtvrti na konci ulice Babylone.

Tudy chodíval pan soudní prezident, takže i ti, kdo by ho byli stopovali a sledovali, i ti, kdo by pozorovali, že se pan předseda denně někam v tajnosti vypravuje, by nebyli tušili, že jde-li do ulice Babylone, chodí vlastně do ulice Blomet. Obratnými koupěmi pozemků mohl si důmyslný úředník postavit tajnou cestu domů, která vedla po jeho vlastní půdě, a proto zcela mimo cizí dozor. Později odprodal na zahrady a školky malé kusy půdy, které hraničily s průchodem, a majitelé těchto dílů se domnívali, že mají před sebou hraniční zeď a ani netušili, že se mezi jejich záhony a štěpnicemi vine klikatá stuha dláždění. Jedině ptáčkové věděli o té zvláštnosti. Je pravděpodobné, že si pěnkavky a sýkorky minulého století na vrub pana soudního prezidenta hodně poštěbetaly.

Dům vystavěný v Mansartově slohu, s vydřevením a nábytkem podle watteauovského vkusu, tedy rokokově titěrný uvnitř a důstojný zvenčí, obehnaný trojnásobným květinovým houštím, vypadal tajemně, koketně a slavnostně zároveň, jak to odpovídá milostným rozmarům a úřední důstojnosti.

Dům a chodba dnes už neexistují, ale před patnácti lety tam ještě byly. V roce 1793 dům koupil nějaký kotlář, aby ho strhl, ale protože ho nemohl zaplatit, byl na něj vyhlášen konkurs a dům tak vlastně strhal kotláře. Od té doby v něm nikdo nebydlil a dům pomalu chátral jako každý příbytek, který je opuštěn. Byl stále ještě vybaven starodávným nábytkem a stále na prodej nebo k pronájmu. Zažloutlý a nečitelný nápis, pověšený na zahradní mříži o něm informoval těch deset nebo dvanáct lidí, kteří tudy od roku 1810 přešli.

Ke konci restaurace mohli tíž chodci pozorovat, že nápis zmizel a že v prvním patře jsou dokonce otevřené okenice. Dům byl opravdu obydlen. V oknech byly „záclonky“, znamení, že tam bydlí žena.

V říjnu roku 1829 se objevil starší muž a najal dům, jak byl pochopitelně i s nízkým stavením a chodbou, která ústila do ulice Babylone. Dal také opravit tajné zámky u obou dveří onoho průchodu. Právě jsme řekli, že téměř celý dům byl zařízen starožitným nábytkem pana soudního prezidenta; nový nájemník nařídil nějaké opravy, sem tam přidal, co chybělo, vydláždil znovu dvůr, vyměnil staré cihly na chodbách, schody na schodišti, objevila se nová prkénka v parketách a tabulky v oknech, a nakonec se tam nastěhoval s mladou dívkou a obstarožní služkou, beze všeho hluku, spíš jako by se tam vplížil, než stěhoval do svého domu. Sousedé o tom nemluvili, protože žádní nebyli.

Tento tak málo okázalý nájemník byl Jean Valjean, mladá dívka byla Cosetta. Služka byla stará panna zvaná Toussaintka, kterou Jean Valjean zachránil z nemocnice a od bídy, žena stará, venkovská a koktavá, což byly tři vlastnosti, které rozhodly u Jeana Valjeana, aby ji vzal s sebou. Najal dům jako pan Fauchelevent, soukromník. Ve všem, co jsme právě vypravovali, poznal čtenář Jeana Valjeana jistě dřív než Thénardier.

Proč opustil Jean Valjean klášter Petit-Picpus? Co se stalo?

Nic se nestalo.

Pamatujeme se, že Jean Valjean byl v klášteře šťastný, tak šťastný, že se jeho svědomí začalo nakonec znepokojovat. Cosettu vídal denně, cítil, jak se v něm probouzí a roste čím dál tím víc otcovská láska, choval tu holčičku v srdci, namlouval si, že je jeho a že mu ji nikdo nemůže vzít, že to tak půjde donekonečna, že se jistě stane jeptiškou, jsouc k tomu denně vlídně vedena, že jí bude klášter od nynějška celým světem jako jemu, že tam sám zestárne a ona doroste a že tam on zemře a že zkrátka – jaká úchvatná naděje – žádné odloučení nebude možné. Když o tom přemýšlel, upadal do rozpaků. Zpytoval sám sebe. Ptal se v duchu, patří-li vskutku ono štěstí jen jemu, neskládá-li se také ze štěstí někoho druhého, ze štěstí oné dívenky, ze štěstí, které si on, stařec, přisvojuje a o něž ji obírá; není to vlastně krádež? Říkal si, že to dítě má právo poznat život, než se ho zřekne, a kdyby mu odepřel, aniž se s ním poradil, předem všechny radosti pod záminkou, že je zachraňuje před všemi životními zkouškami, a těžil by tak z jeho nevědomosti a jeho osamělosti, aby mu vnutil zájem o takové nepřirozené povolání, pokřivil by lidskou bytost a lhal by samému Bohu. A kdyby si to jednou Cosetta uvědomila a litovala, že se stala jeptiškou, kdoví, zda by ho nezačala nenávidět? Poslední myšlenka, téměř sobecká a méně statečná než ostatní, mu byla nesnesitelná. Rozhodl se z kláštera odejít.

Rozhodl se a s lítostí shledal, že je to nutné. Námitky nebyly žádné. Pět let pobytu mezi čtyřmi stěnami, jakož i ta okolnost, že zmizel ze světa, pochopitelně zaplašilo jakékoliv obavy. Mohl se klidně vrátit mezi lidi. Zestaral a všechno se změnilo. Kdo by ho teď poznal? A pak, bude-li nejhůř, nebezpečí hrozí jenom jemu, a on nemá právo odsoudit Cosettu do kláštera jen proto, že sám byl kdysi odsouzen na galeje. Ostatně, co znamená nebezpečí před povinností? Přece mu nic nebrání, aby byl opatrný a stále ve střehu.

Cosetta už byla téměř dospělá.

Když se k tomu kroku odhodlal, čekal jenom na příležitost. Naskytla se brzy. Starý Fauchelevent zemřel.

Jean Valjean požádal o slyšení u velebné matky převorky a řekl jí, že po bratrovi zdědil něco peněz, které mu dovolí žít od nynějška bez práce, že opouští službu v klášteře a odvádí svou dcerku; protože však by nebylo spravedlivé, aby Cosetta, která nesložila řeholní slib, byla vychovávána zadarmo, poprosil pokorně velebnou matku představenou, aby laskavě přijala pro klášter pět tisíc franků jako náhradu za pět let, které tam Cosetta prožila.

Takto vyšel Jean Valjean z kláštera Ustavičného klanění.

Když odcházel, nesl si malý kufřík, který nechtěl svěřit žádnému nosiči a jehož klíček měl stále u sebe. Ten kufřík dráždil Cosettu, protože z něho vycházela vůně balzámu.

Řekněme ihned, že se od té doby se zavazadlem nikdy nerozloučil. Měl je vždycky ve svém pokoji. Byla to první a často jediná věc, kterou si odnášel, kdykoliv se stěhoval. Cosetta se tomu smála a nazývala tento kufřík _nerozlučným,_ říkajíc:

„Žárlím na něj.“

Ale Jean Valjean se nevracel na svobodu bez hluboké úzkosti.

Našel dům v ulici Plumet a tam se zavrtal. Od nynějška se jmenoval Ultime Fauchelevent.

Zároveň si najal v Paříži dva jiné byty, aby budil méně pozornosti, než kdyby bydlil stále v téže čtvrti, aby mohl měnit svůj pobyt při nejmenším znepokojení, které by se ho zmocnilo, a konečně aby nebyl znenadání tak úplně bez přístřeší jako v onu noc, kdy tak zázračně unikl Javertovi. Tato dvě obydlí byla velmi ubohá a napohled chudobná, a byla ve dvou od sebe velmi vzdálených čtvrtích, jedno v Západní ulici a druhé v ulici Homme-Armé.

Občas se nastěhoval buď do ulice Homme-Armé, nebo do Západní ulice, aby tam pobyl s Cosettou pět nebo šest neděl, aniž bral s sebou Toussaintku. Dával si tam posluhovat vrátným a vydával se za soukromníka z okolí Paříže, který potřebuje pobýt v městě.

Tento vysoce ušlechtilý muž měl v Paříži tři byty, aby unikl policii.

## (2)  
Jean Valjean národním gardistou

Jinak žil v ulici Plumet a svůj život si tam uspořádal takto:

Cosetta se služkou bydlila v pavilóně; měla velkou ložnici s malovanými pilíři mezi okny a budoár s pozlacenými lištami, bývalý salón pana předsedy, s čalouny a prostornými křesly; měla zahradu. Jean Valjean dal postavit do Cosettiny ložnice postel s nebesy z trojbarevného damašku a rozložil v něm starý překrásný perský koberec, který koupil v ulici Figuier-Saint-Paul u matky Gaucherové; aby zmírnil přísnost skvělých starožitností, přidal ke starým věcem vlídné a rozkošné kusy dívčího nábytku, etažér, knihovničku s knihami se zlatou ořízkou, psací potřeby s podložkou z pijavého papíru, šicí stolek vykládaný perletí, kartáče, hřebeny a flakóny z pozlaceného stříbra a toaletní stolek z japonského porcelánu. Dlouhé damaškové záclony v trojí barvě, ladící s damaškem nad postelí a s červeným základem, visely v oknech prvního poschodí. V přízemí byly záclony vyšívané. V zimě byl Cosettin domeček odshora dolů vytápěn. Jean Valjean sám bydlel v jakési lóži pro vrátného, která byla vzadu ve dvoře; měl tam popruhové lože s žíněnkou, stůl z měkkého dřeva, dvě židle vypletené slámou, majolikový hrnec na vodu, několik svazků knih na polici, v koutě svůj drahý kufřík, a nikdy teplo. Jídal s Cosettou a pro něho býval na stole režný chléb. Jakmile Toussaint­ka nastoupila, řekl jí:

„Slečna je paní domu.“

„A vy, pa-pane?“ otázala se udivená Toussaintka.

„Já jsem víc než pán, jsem otec.“

Cosetta byla v klášteře vedena k tomu, aby rozuměla domácnosti, tedy řídila vydání, která byla velmi skrovná. Denně brával Jean Val­jean Cosettu na procházku a vodil ji pod paží. Chodíval s ní do Lucemburské zahrady, do nejméně navštěvovaného stromořadí, a každou neděli na mši, pokaždé do chrámu Saint-Jacques-du-Haut-Pas, neboť to bylo velmi daleko. Protože to byla velmi chudá čtvrt, rozdával tam bohatě almužnu, a ubožáci se kolem něho tísnili, což mu vyneslo Thénardierovu epištolu: _Panu dobrodinci z kostela Saint-Jacques-du-Haut-Pas._ Rád vodíval Cosettu na návštěvy chudých a nemocných. Do domu v ulici Plumet nikdo cizí nevstoupil. Toussaintka obstarávala nákupy a Jean Valjean chodil sám pro vodu do studny blízko bulváru. Dříví a víno se ukládalo do polopodzemního výklenku, vykládaného rokokovými ozdobami, který sousedil s dveřmi do ulice Babylone a který kdysi panu předsedovi sloužíval za jeskyni; za časů milostných pletek a letohrádků se totiž láska neobešla bez jeskyně.

Ve vedlejších dveřích do ulice Babylone byla schránka na dopisy a na noviny; ale tři obyvatelé letohrádku v ulici Plumet nedostávali ani noviny ani dopisy a celá schránka, kdysi prostřednice milkování a důvěrnice dvorného právníka, byla teď odkázána jen na výměry daňového výběrčího a na oznámení národní gardy. Neboť pan Fauchelevent, soukromník, byl členem národní gardy; nepodařilo se mu vyklouznout z husté sítě soupisu v roce 1831. Tehdejší šetření městského úřadu proniklo až do kláštera Petit-Picpus, odkud vyšel Jean Valjean jako z neproniknutelného a svatého oblaku, ctěný a vážený v očích městské radnice, a proto hoden vstoupit do národní gardy.

Třikrát nebo čtyřikrát za rok oblékal Jean Valjean svůj stejnokroj a stál na stráži; ostatně velmi ochotně, protože to bylo pro něho bezvadné přestrojení, ve kterém mohl splynout s ostatními lidmi a při tom si zachovat soukromí. Jean Valjean se právě dožil šedesátky, věku, kdy mohl být zákonně zproštěn služby; ale vypadal na padesát; ostatně netoužil uklouznout svému šikovateli a přít se s hrabětem Lobauem[^24]; nebyl v seznamech civilních rejstříků; skrýval své jméno, tajil svůj věk, tajil všechno; a právě jsme řekli, že byl národním gardistou docela rád. Jeho jedinou snahou bylo, aby se podobal kterémukoliv poplatníkovi. Mít andělskou duši s občanským nátěrem, to byl ideál tohoto muže.

Zaznamenejme přesto určitou podrobnost. Když vycházel Jean Valjean s Cosettou, oblékal se a vypadal, jak jsme viděli, jako bývalý důstojník. Vycházel-li sám, a to bývalo obyčejně večer, oblékal pokaždé dělnickou halenu a na hlavě míval čepici, která mu stínila obličej. Byla to opatrnost nebo pokora? Obojí zároveň. Cosetta si už zvykla na záhadnou část jeho osudu a sotva brala na vědomí otcovo podivínství. Co se týče Toussaintky, ta Jeana Valjeana zbožňovala a všechno, co dělal, považovala za správné.

Jejich řezník, zahlédnuv jednou Jeana Valjeana, řekl:

„To je divný patron.“

Toussaintka odpověděla:

„To je světec.“

Jean Valjean, Cosetta i Toussaintka vstupovali a vycházeli jen dveřmi do ulice Babylone. Kdo je nespatřil mříží zahrady, nebyl by uhádl, že bydlí v ulici Plumet. Ta mříž byla vždycky uzavřená. Jean Valjean nechával zahradu nepěstěnou, aby nevzbudil pozornost.

V tom se ale mýlil.

## (3)  
Foliis ac frondibus[^25]

A tak se zahrada, přenechaná sama sobě víc než půl století, stala neobyčejnou a půvabnou. Před čtyřiceti lety se v té ulici zastavovali mimojdoucí, aby se pohledem na ni potěšili, aniž tušili tajemství, která skrývala za svými svěžími a zelenými houštinami. I nyní se nejeden člověk zasnil a častokrát očima a myšlenkou všetečně zabloudil skrze pruty starodávných mřížových vrat, zavřených na zámek, pokroucených, rozviklaných, připevněných na dvou zelenavých a mechem obrostlých pilířích a malebně korunovaných štítem nerozluštitelných arabesek.

V koutku bylo vidět kamennou lavičku, jednu dvě omšelé sochy, laťkové mřížoví, které se kdysi odtrhlo, jak trouchnivělo na zdi; jinak žádné stromořadí, žádný trávník; všude jen pýr. Zahradnické uspořádání zaniklo a vtrhla sem příroda. Bujel tu plevel, nádherné dobrodružství pro ubohý koutek země. Bílé fialy tu slavily svátky. V téhle zahradě nic nepřekáželo posvátnému úsilí, které všechno pudí k životu; důstojné rozrůstání zde bylo ve svém živlu. Stromy se skláněly k ostružinám, ostružiny se vzpínaly ke stromům, rostlina se šplhala, větev se skláněla, to, co se plazilo po zemi, hledělo se opřít o to, co se rozvíjelo na volném vzduchu, to, co vlaje ve větru, se sklánělo k tomu, co se vleklo v mechu; pně, větve, listí, stébla, houštiny, svlačce, úponky révy, trní, všecko se mísilo, prostupovalo, snoubilo, proplétalo; v té zahradě, která měla tři sta čtverečních stop, pod spokojeným pohledem Stvořitele příroda slavila a v úzkém a vroucím objetí uskutečňovala svaté tajemství sbratření, symbol sbratření lidstva. Zahrada už nebyla zahradou, bylo to ohromné houští; neproniknutelné jako les, zabydlené jako město, chvějící se jako hnízdo, temné jako katedrála, vonné jako kytice, opuštěné jako hrob, živé jako dav.

Zjara se nesmírná houština, svobodná za svou mříží a mezi čtyřmi zdmi, rozhořela v mlčenlivém úsilí všeobecného klíčení, chvěla se při úsvitu jako zvíře, které vdechuje vanutí lásky vesmíru a cítí, jak mu dubnová míza stoupá a vře v žilách, a třepetajíc ve větru svou bujnou zelenou kšticí, rozsévala po provlhlé zemi, po zvětralých sochách, po hroutícím se schodišti pavilónu, dokonce až na dlažbu opuštěné ulice hvězdičky květů, perličky rosy, plodnost, krásu, život, radost a vůni.

O polednách se sem uchylovalo na tisíce bělásků, kteří – božská podívaná – vířili ve stínu jako vločky živého letního sněhu. Ve veselých hlubinách zeleně hovořila vlídně k duši spousta nevinných hlásků, a co zapomnělo prozradit švitoření, to doplnil bzukot. Večer dýchala houština sněním, které ji obklopovalo; ležel na ní mlžný příkrov božské a klidné zádumčivosti; ze všech jejích koutů vanula opojná vůně svlačců a růží z Jericha jako jemný a záludný jed; bylo slyšet poslední volání žluv a konipásků usínajících pod větvovím; bylo tu cítit posvátné přátelství ptáka a stromu; ve dne opeřenci obveselují listí a v noci listí chrání opeřence.

V zimě bylo houští černé, zvlhlé, naježené, roztřesené a trochu dovolovalo zahlédnout dům. Místo květů ve větvích a místo rosy na květech se po chladném a hustém koberci žlutého listí táhly dlouhé stříbrné stužky, slimáčí stopy; přesto však pod jakoukoliv podobou a v kterékoliv roční době, na jaře, v zimě, v létě, na podzim, dýchala malá zahrádka smutkem rozjímání, samotou, volností, nepřítomností člověka a přítomností boží; a stará zrezavělá mříž jako by říkala:

„To je má zahrada.“

Ať si tam nakrásně kolem dokola na dva kroky byla pařížská dlažba, dokonalé a skvělé paláce ulice Varenne, docela blízko dóm Invalidů, nedaleko poslanecká sněmovna; ať tam v sousedství sebeokázaleji rachotily kočáry z ulice Bourgogne a z ulice Saint-Dominique, ať tam nakrásně na blízkém náměstí sebečastěji křižovaly žluté, hnědé, bílé a červené dostavníky, ulice Plumet byla jako poušť; a smrt bývalých majitelů, revoluce, která se přehnala, pád starých bohatství, nepřítomnost, zapomenutí, čtyřicet let opuštěnosti a vdovské samoty stačilo, aby se na ono vyvolené místo vrátilo kapradí, divizna, bolehlav, žebříček, náprstník, vysoké traviny, velké rostliny s širokými vrásčitými listy jako ze světlezeleného sukna, ještěrky, brouci, neklidný a hbitý hmyz a aby ze zemských hlubin vzešla a znovu se mezi těmi čtyřmi stěnami objevila bůhvíjaká divoká a plachá velebnost; a konečně, aby se příroda, která boří malicherná lidská uspořádání a která vždycky všude tam, kam chce proniknout, také proniká ve své mohutnosti a projevuje se v mravenci právě tak jako v orlovi, rozkošatila se v malé ubohé pařížské zahrádce s takovou živelností a majestátností jako v pralese Nového světa.

Nic na světě není nepatrné; to ví ten, kdo se oddává hlubokému zkoumání přírody. Ačkoliv filozofii není dána dokonalá možnost ujasnit příčinu nebo vymezit účinek, přece upadá pozorovatel do bezedného vytržení, vidí-li, jak všechny rozložené síly ústí v jednotě. Všechno pracuje pro všechno.

Algebra se hodí i na oblaka; hvězdné záření prospívá růži; nikdo by si netroufal tvrdit, že vůně hlohu neprospívá hvězdám. Kdo umí vypočítat putování molekuly? Což víme, zdali tvoření nových světů nezávisí na pádu písečných zrnek? Kdo vlastně zná vzájemný příliv a odliv nekonečně velkého a nekonečně malého, ozvuk příčin v propastech jsoucna a laviny tvoření? I roztoč je důležitý; malé je velké a velké je malé; nutnost uvádí všechno do rovnováhy; pro lidského ducha je to strašné vidění. Mezi bytostmi a věcmi jsou zázračné vztahy; v onom nevyčerpatelném celku od slunce ke mšici nikdo nikým neopovrhuje; potřebují se navzájem. Světlo neodnáší do azuru zemské vůně, aniž vědělo, co tím činí; a noc rozdává hvězdnou podstatu spícím květům. Létající ptáci mají na pařátku vlákno nekonečna. Klíčení se stává složitější od zazáření meteoru ke klovnutí zobáčku vlaštovky, klubající se z vajíčka; a vede přímo od zrození žížaly k příchodu Sokratovu. Kde končí dalekohled, začíná drobnohled. Kdo z těch dvou vidí dál? Vyberte si. Plíseň je plejáda květů; mlhovina je hvězdný roj. Totéž splývání, a ještě neslýchanější, je mezi věcmi rozumu a faktem hmoty. Prvky a principy se mísí, splétají, snoubí a navzájem množí, takže nakonec vyústí hmotný i nadsmyslný svět do téhož jasu. Věčný koloběh. V nesmírných kosmických proměnách kolotá vesmírný život v neznámých množstvích, ve svém víření strhuje všechno do neviditelného fluida záhad, používá všeho, nevynechá ani jediný sen, jediný spánek, tady zasévá jednobuněčného tvora, tam rozdrobí hvězdu, mihotá se a hadovitě se vine, ze světla vyvodí sílu a z myšlenky živel, je rozptýlený, a přece nedělitelný, ničí všechno vyjma geometrický bod, který se nazývá „já“; převádí všechno na duši-atom; rozvíjí všechno v Bohu; splétá v temnotách závratného mechanismu všechny činnosti od nejvyšší až po nejnižší; spojuje let hmyzu s pohybem země a možná že jen pro stvrzení zákonitosti podřizuje let vlasatice na obloze sotva postižitelnému víření nálevníka v kapce vody. Stroj zbudovaný z ducha! Nesmírné soukolí, jehož první hybnou pákou je komár a posledním kolem zvěrokruh.

## (4)  
Výměna mříže

Zdálo se, že zahrada, která byla kdysi stvořena ke skrývání tajemných prostopášností, se proměnila: stalo se z ní útočiště cudných tajemství. Nebyly tam už besídky ani pažit ani loubí ani jeskyně; bylo tam vznešené splývavé přítmí, které všude padalo jako závoj. Pafos[^26] se opět proměnil v Eden. Jako by cosi kajícného ozdravilo tento úkryt. Kytice nabízela své květy duši. Koketní zahrádka, kdysi tak pomlouvaná, se teď vrátila k panenství a cudnosti. Předseda v součinnosti se zahradníkem – bodrý muž, který se domníval, že kráčí ve stopách Lamoignonových[^27], s dalším naivkou, který věřil, že pokračuje v úsilí Lenôtrově[^28], ji obehnali, ostříhali, vystrojili a vyparádili pro milostné zálety; příroda se jí však opět zmocnila, naplnila ji stínem a připravila pro lásku.

A také tentokrát bylo v té samotě srdce připraveno k lásce. Láska se měla jen ukázat; byl tu chrám spletený ze zeleně, trávy, mechu, z ptačích vzdechů, hebkých temnot, chvějících se větví a z dušičky, v níž bylo plno líbeznosti, víry, cudnosti, naděje, touhy a vzdušných zámků.

Cosetta vyšla z kláštera téměř ještě dítě; bylo jí o něco víc než čtrnáct let, byla v takových „nevděčných letech“; řekli jsme, že kromě očí byla spíš ošklivá než hezká; ale nic nepůvabného v sobě neměla, byla jen neobratná, hubená, plachá a odvážná zároveň, jedním slovem velké děcko.

Její vychování skončilo; naučili ji náboženství a také – to obzvláště – zbožnosti; potom věcem, kterým se v klášteře říká „historie“, to jest zeměpis, mluvnice, příčestí, francouzští králové, trochu hudby, nakreslit tvář z profilu atd.; ale jinak Cosetta nevěděla nic o tom, co je půvabné a nebezpečné. Duše mladé dívky nemá být ponechána v nevědomosti; později se v ní příliš rychle a náhle střídají přeludy jako v černé komoře. Má být pomalu a šetrně osvětlována raději odleskem skutečností než jejich přímým a drsným světlem. Užitečné a půvabně přísné pološero, které plaší dětinské strachy, zabraňuje pádům. Jenom mateřský pud, nádherné vnuknutí, v němž se mísí panenské vzpomínky se zkušenostmi ženy, ví, jak a z čeho se má skládat ono pološero. Ten pud nelze ničím nahradit. Při utváření dívčí duše se matce nevyrovnají všechny jeptišky světa.

Cosetta neměla matku. Měla jen mnoho matek, v množném čísle.

Jean Valjean měl v duši mnoho něžnosti a starostlivosti zároveň; ale byl to jen starý člověk, který o něčem podobném neměl ponětí.

A zatím při výchovném díle a v tak závažné záležitosti, jakou je příprava ženy na život, v boji proti velké neznalosti, které se říká nevinnost, je třeba tolik vědomostí!

Nic nevede mladou dívku k vášni víc než klášter. Klášter obrací myšlenky k neznámu. Samo v sebe obrácené srdce se prohlubuje, a protože nemá nikoho, komu by se otevřelo, jde do hloubky, neboť se nemůže rozvinout. Tím vznikají sny, domněnky, dohady, nastíněné romány, touha po dobrodružství, fantastické plány, vzdušné zámky budované v cele temného nitra duše, kde se okamžitě uhnízdí vášně, jakmile jim otevřená mříž dovolí vstoupit. Klášter je potlačením lidských citů, které, má-li nad lidským srdcem zvítězit, musí trvat celý život.

Po odchodu z kláštera nemohla Cosetta najít nic sladšího a nebezpečnějšího než dům v ulici Plumet. Bylo to pokračování samoty a začátek svobody; uzavřená zahrada, ale jadrná bohatá rozkošnická a vonná příroda; tytéž sny jako v klášteře, ale s možností zahlédnout časem mladé muže; mříž, ale vedoucí na ulici.

Opakujeme ještě jednou, že Cosetta byla ještě dítě, když tam přišla. Jean Valjean jí odevzdal nepěstěnou zahradu.

„Dělej si tam, co chceš,“ řekl jí.

To Cosettu bavilo; zpřevracela všechny houštiny a kameny a hledala ‚zvířátka‘; hrála si tam do té doby, než se naučila snít; milovala zahradu pro hmyz, který nacházela v trávě pod nohama, do té doby, než si ji zamilovala pro hvězdy, které odtud mohla zahlédnout mezi větvemi nad hlavou.

A pak milovala svého tatínka, to jest Jeana Valjeana, celou duší, s prostomyslností dětinné lásky, která v jejích očích měnila starého dobráka ve vítaného a milého společníka. Pamatujeme se, že pan Madeleine hodně čítával; Jean Valjean šel v jeho stopách; tím se naučil dobře vyjadřovat své myšlenky; měl bohaté nitro a výmluvnost prostého a zdravého rozumu, která se samovolně rozvinula. Zůstalo mu právě jen tolik drsnosti, aby se jí okořenila jeho dobrota; byl to drsný duch a laskavé srdce.

Když spolu hovořívali v Lucemburské zahradě, dlouze jí o všem vykládal, čerpaje z toho, co četl, a také z toho, co protrpěl. Cosetta mu naslouchala a bloudila přitom očima v neurčitu.

Prostý muž stačil myšlence Cosetty, jako stačila nespoutaná zahrada jejím očím. Když se hodně nalítala za motýly, přibíhala k němu celá udýchaná a říkávala:

„Ach! To jsem se naběhala!“

A on ji líbával na čelo.

Cosetta starce zbožňovala. Byla mu stále v patách. Tam, kde byl Jean Valjean, bylo i jí dobře. Protože Jean Valjean nebydlil ani v pavilónu, ani nechodil do zahrady, líbilo se jí lépe na vydlážděném zadním dvorečku než v zahradě plné květin, a v malé vrátnici se židlemi vypletenými slámou víc než ve velkém salóně potaženém čalouny, kde se měkce vycpaná křesla opírala o zdi. Jean Valjean, všecek blažený, že je tak vyrušován, jí říkával:

„Jdi si pěkně do svého bytu! Nech mě také trochu o samotě!“

Půvabně a něžně ho plísnila. Ta kázáníčka mají tolik půvabu, dělá-li je dcera otci.

„Tatínku, je mi u vás strašně zima; proč si sem nedáte koberec a kamna?“

„Milé dítě, je mnoho lidí, kteří jsou lepší než já, a nemají ani střechu nad hlavou.“

„A proč se tedy u mne topí a proč mám všechno, co potřebuju?“

„Protože jsi žena a dítě.“

„A muži musí tedy mrznout a mít se špatně?“

„Někteří muži.“

„Dobře! Budu sem chodit tak často, že budete nucen tady topit.“

Anebo:

„Tatínku, proč jíte takový ošklivý chléb?“

„Proto… dcerunko.“

„Nu, můžete-li ho jíst vy, budu ho jíst i já.“

A aby Cosetta nejedla černý chléb, jedl Jean Valjean chléb bílý.

Cosetta se jen matně pamatovala na své dětství. Ráno a večer se modlila za svou maminku, kterou nepoznala. Manželé Thénardierovi jí utkvěli v paměti jako dvě ohyzdné postavy ze sna. Pamatovala si, že šla „jednou v noci“ do lesa pro vodu. Bylo to podle ní hodně daleko od Paříže. Zdálo se jí, že kdysi žila v propasti, ze které ji Jean Valjean vytáhl. Vlastní dětství jí připadalo jako čas, jejž strávila mezi samými stonožkami, pavouky a hady. Když večer před usnutím přemýšlela a nedovedla si představit, že je dcerou Jeana Valjeana a on jejím otcem, představovala si, že se duše její maminky vtělila do tohohle dobrého člověka, aby jí mohla být nablízku.

Když seděl, opírala svou tvář o jeho sivou hlavu, na niž jí tiše skanula slza, a říkala si:

„Možná že je ten člověk moje maminka.“

Ačkoliv je to téměř neuvěřitelné, byla Cosetta, přísně vychovávaná v klášteře, tak nevinná a nevědomá, že si nakonec představovala, že snad ani matku neměla. Vždyť neznala ani její jméno. Kdykoliv ji napadlo, aby se na ně Jeana Valjeana zeptala, Jean Valjean mlčel. Když opakovala svou otázku, odpovídal úsměvem. Jednou naléhala; úsměv se rozplynul v slze.

Mlčení Jeana Valjeana zahalovalo Fantinu tmou neproniknutelnosti.

Byla to opatrnost? Byla to úcta? Byl to strach, aby nevydal napospas toto jméno jiné paměti než vlastní?

Dokud byla Cosetta ještě malá, Jean Valjean jí rád vyprávěl o matce; když dospěla v mladou dívku, připadalo mu to nemožné. Zdálo se mu, že by se k tomu už neodhodlal. Bránila mu v tom Cosetta? Bránila mu v tom Fantina? Zmocňovala se ho posvátná hrůza, když si pomyslil, že by uvedl tento přízrak do Cosettiných vzpomínek a učinil tak mrtvou třetí podílnicí jejich osudu. Čím svatější mu byl ten stín, tím víc se ho obával. Myslil na Fantinu a cítil se zavalen tichem. Zdálo se mu, že v temnotách nejasně rozpoznává něco, co se podobalo prstu na ústech. Vracela se snad všechna ta cudnost, která ve Fantině dřímala a byla násilně vypuzena, aby po smrti stála při ní, rozhorleně bděla nad mírem mrtvé a vášnivě ji střežila v jejím hrobě? Podléhal Jean Valjean mimoděk tomuto nátlaku? My, kdo věříme ve smrt, nejsme z těch, kdo by zavrhovali toto záhadné vysvětlení. Proto bylo nemožné – a to i Cosettě samé – vyslovit jméno Fantina.

Jednou mu Cosetta řekla:

„Tatínku, na dnešek se mi zdálo o mamince. Měla dvě velká bělostná křídla. Maminka byla jistě už zaživa skoro světicí.“

„Svým mučednictvím,“ odpověděl Jean Valjean.

Jinak byl Jean Valjean šťastný.

Když s ním Cosetta vycházívala, opírala se o jeho rámě a srdce jí překypovalo štěstím. Jean Valjean se při všech projevech tak vzácné a hřejivé něhy rozplýval blažeností. Ubohý muž se chvěl zaplaven andělskou radostí; ujišťoval se s nadšením, že to potrvá celý život; v duchu si říkával, že se dost natrpěl, aby si zasloužil toto zářivé štěstí, a z hloubi srdce děkoval Bohu, že dovolil, aby jeho, bídníka, milovala taková nevinná bytost.

## (5)  
Růže shledává, že je nebezpečnou zbraní

Jednou se Cosetta náhodou uviděla v zrcadle a řekla si: „No ne!“ Zdálo se jí, že je téměř hezká. Uvrhlo ji to do divného zmatku. Do té chvíle na svou tvář nemyslila. Vídala se v zrcadle, ale neprohlížela se. A potom, často jí říkávali, že je ošklivá. Jediný Jean Valjean říkával jemně:

„Ale ne! Ale ne!“

Ať tomu bylo jakkoliv, Cosetta si vždycky myslila, že je ošklivá, a vyrostla v tom domnění s odevzdaností, která v dětství nepřipadá zatěžko. A tu jí náhle zrcadlo řeklo totéž, co Jean Valjean: „Ale ne.“ V noci nespala.

„Kdybych tak byla hezká!“ myslila si. „To by bylo něco, kdybych byla hezká!“

Vzpomínala na ty kamarádky, jejichž pohledná tvář budila v klášteře rozruch, a říkala si:

„Je to možné? Byla bych taková, jako slečna ta a ta!“

Druhý den se na sebe podívala, ne už náhodou, a zapochybovala:

„Kam jsem to jen dala oči?“ řekla si. „Ne. Jsem ošklivá.“

Prostě špatně spala, měla zapadlé oči a byla bledá. Včera ji pomyšlení na vlastní krásu nikterak nerozradostnilo, ale teď byla smutná, že už tomu nevěří. Nezhlížela se v zrcadle celých čtrnáct dní, a když se česala, obracela se k zrcadlu zády.

Večer po jídle obyčejně vyšívala v salóně nebo se zaměstnávala nějakou prací, které se naučila v klášteře; Jean Valjean čítával vedle ní. Jednou pozdvihla oči od práce a byla velmi překvapena znepokojeným pohledem svého otce.

Jindy šla po ulici a zdálo se jí, že kdosi, koho nepostřehla, za ní řekl:

„Hezká holka! Ale špatně oblečená.“

„Eh co!“ pomyslila si. „To neplatí na mne. Já jsem dobře oblečená, ale ošklivá.“

Tehdy měla plyšový klobouk a šaty z merinové vlny.

Jednou byla na zahradě a zaslechla ubohou starou Toussaintku, jak říká:

„Všiml jste si, pane, jak slečna roste do krásy?“

Cosettu Toussaintčina slova vzrušila tak, že už neslyšela, co otec odpověděl. Utekla ze zahrady, vyběhla do svého pokoje, pospíšila si k zrcadlu – nepodívala se do něho tři měsíce – a vykřikla. Sama sebe oslnila.

Byla milá, hezoučká; musila souhlasit s Toussaintkou i se zrcadlem. Postavu měla dokonalou, pleť zbělela, vlasy dostaly lesk, neznámá světélka jiskřila v jejích modrých očích. Ve chviličce si uvědomila svou sličnost, jako když se náhle rozední; mnoho lidí si toho ostatně už dávno povšimlo. Toussaintka to netajila a zřejmě o ní mluvil i ten chodec, o tom není pochyby; když seběhla znovu do zahrady, připadala si jako královna, slyšela zpívat ptáky, třebaže to bylo v zimě, viděla pozlacené nebe, slunce mezi stromy, květy v křovinách, sama v nevýslovném opojení všecka zmatená a jako smyslů zbavená.

Zato Jeanu Valjeanovi se mocně a nepopsatelně sevřelo srdce.

Již nějaký čas s obavami sledoval půvab, který se na Cosettině pěkné tváři objevoval každý den oslnivěji. Pro všechny to bylo usměvavé svítání, pro něho však s nádechem smutku.

Trvalo dost dlouho, než si Cosetta všimla, že je hezká. Smutné oko Jeana Valjeana bylo už od prvního dne zraňováno oním nečekaným světlem, které pomalu vzcházelo a oblévalo postupně celou postavu mladé dívky. Cítil, že nastane změna v jeho šťastném životě, tak šťastném, že si netroufal ani dýchat v obavě, aby něco nepokazil. Tento muž, který poznal veškeré trápení, který ještě krvácel z ran osudu, muž, který byl téměř zlý a který se stal bezmála světcem, který vlekl galejní okovy a teď vlekl neviditelné, ale těžké okovy nepopsatelného ponížení, tento muž, kterého zákon nepropustil a který mohl být kdykoli znova dopaden a vyveden ze svého ctnostného přítmí na denní světlo pranýře, tento muž přijímal všechno, všechno omlouval, všechno odpouštěl, všemu žehnal, každému přál jen dobro a od prozřetelnosti, od lidí, od zákonů, od společnosti, od přírody, ode všech žádal jen jedinou věc – aby ho Cosetta měla ráda!

Jen ať ho má stále ráda, nechať Bůh tomu dětskému srdci nebrání, aby se k němu utíkalo a zůstalo u něho! Vědomí, že ho Cosetta miluje, ho napřimovalo, dopřávalo mu oddechu, klidu, vynášelo ho na vrchol blaženosti, odměňovalo ho a korunovalo. Cosetta ho miluje. Jen tak mu bylo dobře! Nic víc si nepřál. Kdyby mu byl někdo řekl:

„Chceš, aby se ti vedlo lépe?“ Odpověděl by:

„Nechci.“

Kdyby mu byl Bůh řekl:

„Chceš nebe?“

Odpověděl by:

„Prodělal bych na tom.“

Všechno, co se mohlo třebas jen povrchně dotknout této věci, rozechvívalo ho jako začátek změny. Nikdy vlastně nechápal, co je to krása ženy; pudově tušil, že je to něco strašného.

A tento půvab, který se vedle něho a jemu na očích rozvíjel čím dál tím naléhavěji a pěkněji na dívčím čele, čisťounkém až strach, sledoval starostlivě z hloubi své nevzhledné staroby, bědnosti a pokoření.

Říkával si:

„Jak je pěkná! A co bude se mnou?“

Tady se konečně objevil rozdíl mezi láskou jeho a láskou mateřskou. To, čeho se on obával, byla by matka radostně uvítala.

První příznaky se brzy přihlásily.

Ode dne, kdy si řekla: „Jsem skutečně hezká!“, věnovala Cosetta svým šatům větší pozornost. Připomněla si slova muže z ulice: „Hezká, ale špatně oblečená,“ jako by slyšela dech věštby, který ji ovanul a rozplynul se, zanechávaje v jejím srdci jedno ze dvou semínek, která později vyplní celý ženin život – koketnost. Druhé je láska.

S vírou ve svou krásu rozvila se v ní pravá ženská duše. Měla hrůzu ze svých šatů z merinové vlny a styděla se za plyšový klobouk. Otec jí nikdy nic neodmítl. Okamžitě si věděla rady ve vědě klobouků, šatů, pláštěnek, střevíčků, manžet, látek, které se nosí, barev, které sluší, prostě ve vědě, která z Pařížanky dělá půvabné, nevyzpytatelné a nebezpečné stvoření. Slovo „opojná žena“ bylo vynalezeno pro Pařížanku.

Ani ne za měsíc byla malá Cosetta v té pustině ulice Babylone nejenom jednou z nejhezčích, což už něco znamená, ale jednou z „nejlépe ustrojených žen“ Paříže, což znamená mnohem více. Byla by ráda potkala „míjejícího chodce“, aby uslyšela, co teď řekne, a „aby mu ukázala“. Byla ve všem všudy okouzlující a dokonale rozeznávala klobouk od Gérarda od klobouku ze salónu Herbautova.

Jean Valjean pozoroval tohle řádění s úzkostí.

On, který cítil, že se smí jenom plazit, nanejvýš chodit, přihlížel, jak Cosettě narůstají křídla.

Ale kterákoli žena by byla letmou prohlídkou Cosettiny šatny poznala, že Cosettě chybí matka. Cosetta vůbec nectila drobná pravidla a zvláštní ustálené zvyky. Matka by ji byla například po­učila, že se mladé děvče neobléká do damašku.

Když první den vyšla Cosetta v šatech a pláštíku z černého damašku a v klobouku z bílého krepu, zavěsila se veselá, celá rozzářená, růžová, hrdá a skvělá do Jeana Valjeana.

„Tatínku,“ řekla, „jak se vám líbím?“

Jean Valjean odpověděl hlasem, který se podobal trpkému hlasu závistivého člověka:

„Jsi rozkošná.“

Na procházce se choval jako jindy. Při návratu se zeptal Cosetty:

„Ty si už nevezmeš ty šaty a ten klobouk, víš, které myslím?“

To se přihodilo v Cosettině pokoji. Cosetta se obrátila k věšáku šatníku, kde visely její odložené klášterní šaty.

„Tu maškarádu!“ řekla. „Co chcete, tatínku, abych s tím udělala? Ach! Ne, už nikdy tu hrůzu na sebe neobléknu. S tou hučkou na hlavě vypadám jako blázen.“

Jean Valjean hluboce vzdychl.

Od té chvíle pozoroval, že Cosetta, která ho kdysi prosívala, aby zůstali doma, a říkávala: „Tatínku, s vámi se bavím nejlíp,“ teď neustále žádala, aby šli na procházku. A opravdu, k čemu je hezká tvářička a slušivé šaty, nemohou-li se ukázat?

Všiml si také, že už ji tolik nevábí dvorek. Bývala raději v zahradě a bez nechuti se procházela podél mříže. Plachý Jean Valjean o zahradu ani nohou nezavadil. Zůstával v zadním dvoře jako hlídací pes.

Vědouc o své sličnosti, ztratila Cosetta půvab, který vězí právě v tom, že o ní žena neví; je to vzácný půvab, protože krása doprovázená prostomyslností je nevýslovná a nic není hodnějšího zbožňování než okouzlující nevinnost, která kráčí a nevědomky drží klíč od ráje. Co však ztratila Cosetta na neuvědomělém půvabu, získala svou vážnou a zasněnou líbezností. Celá její bytost, prostoupená radostmi mládí, nevinností a krásou, byla obestřena dechem zářivého přemýšlení.

A právě v té době, po šesti měsících, ji opět spatřil Marius v Lucemburské zahradě.

## (6)  
Bitva začíná

Cosetta byla ve svém zátiší, právě tak jako Marius ve svém, přichystána vzplanout. S tajemnou a fatální trpělivostí přibližoval osud obě dvě bytosti, nabité a zemdlené bouřlivou elektřinou vášně, obě dvě duše, které přinášely lásku, jako mraky nesou blesk, a mají se jednou srazit a splynout v jediném pohledu jako mračna v jediném blesku.

V milostných románech je pohled tak často zneužíván, že nakonec pozbyl vážnosti. Stěží si dnes troufáme říci, že se dvě bytosti do sebe zamilovaly na první pohled. A přece jen tak a jenom tak se lidé zamilují. To ostatní je jen to ostatní a přichází později. Nic není skutečnější než ohromné otřesy, kterým podlehnou duše při výměně osudové jiskry.

A jednou, když Cosetta zavadila o Maria pohledem, který jinocha vzrušil, Marius nepochyboval, že i jeho pohled rozrušil Cosettu.

Způsobil jí totéž hoře a tutéž slast.

Už dlouho ho vídala a prohlížela si ho jako všechna děvčata, která si prohlížejí a vidí, ačkoliv se dívají jinam. Marius ještě shledával, že je Cosetta nehezká, když Cosetta už na Mariovi viděla, že je hezký. Ale protože si jí mladý muž nevšímal, byl jí docela lhostejný.

Ale přesto se neubránila, aby si nepřiznala, že má krásné vlasy, krásné oči, krásné zuby, půvabný zvuk hlasu, když mluvil se svými druhy, že se při chůzi nedrží snad rovně, ale přitom má osobitý půvab, že nevypadá nikterak hloupě, že je to bytost ušlechtilá, vlídná, prostá a hrdá a konečně, že vypadá chudě, ale slušně.

V den, kdy se jejich oči potkaly a kdy si konečně znenadání svěřily svá první nejasná a nevyslovitelná tušení, která pohled zajímavě tlumočí, Cosetta zprvu nerozuměla. Zamyšleně se vrátila domů do ztichlé Západní ulice, kde se Jean Valjean podle svého zvyku usídlil na šest neděl. Když se na druhý den probudila, vzpomněla si na neznámého mladého muže, tak dlouho lhostejného a ledového, na muže, který si jí, jak se zdá, teď všímá, ale nijak zvlášť ji to netěšilo. Spíše se trochu zlobila na toho pohrdavého krasavce. Probudila se v ní touha po zápasu. Zdálo se jí, a měla z toho dětinskou radost, že se mu konečně pomstí.

Vědouc o sobě, že je hezká, dobře, třebas ne docela jasně cítila, že je to její zbraň. Ženy si zahrávají se svou krásou jako děti s nožem. Jednou se o ni poraní.

Pamatujeme se na Mariovo váhání, na jeho rozechvění a jeho obavy. Zůstával na své lavičce a nepřibližoval se. To Cosettu mrzelo. Jednou řekla Jeanu Valjeanovi:

„Tatínku, projděme se jednou zase tímto směrem.“

Když pochopila, že k ní Marius nepřijde, šla k němu ona. V tom se všechny ženy podobají Mohamedovi. A co víc – první příznak skutečné lásky u mladého muže je kupodivu bázlivost, u mladé dívky odvaha. Je to podivné, ale nic není prostšího a samozřejmějšího. Obě pohlaví se snaží sblížit a přebírají vlastnosti druhého.

Onen den Cosettin pohled Maria pobláznil a Mariův pohled Cosettu rozechvěl. Marius odešel s důvěrou a Cosetta s nepokojem. Od toho dne se zbožňovali.

Zprvu pociťovala Cosetta zmatený a hluboký smutek. Zdálo se jí, že její duše od včerejška zčernala. Nepoznávala ji už.

Úběl mladé dívčí duše, který se skládá z chladu a veselosti, se podobá sněhu. Taje na slunci lásky.

Cosetta nevěděla, co to je láska. Nikdy v životě neslyšela přikládat tomu slovu jiný než náboženský význam. V písňových textech, které pronikly do kláštera, bylo slovo láska nahrazeno slovem _páska_ nebo _sázka._

Tím vznikaly hádanky, které velice zaměstnávaly obraznost _velkých,_ jako například:

  

__Ach! jak je páska krásná!__

  

Nebo:

  

__Soucit není sázka.__

  

Ale Cosetta odešla z kláštera ještě příliš mladá, než aby se hlouběji zabývala _páskou._ Nevěděla, jak pojmenovat to, co teď zakoušela. Ale jsme proto méně nemocni, neumíme-li svou nemoc pojmenovat?

Milovala náruživěji, protože milovala podvědomě. Nevěděla, zda je to dobré nebo špatné, užitečné nebo nebezpečné, nezbytné nebo smrtelné, věčné nebo pomíjející, dovolené nebo zakázané; milovala. Udivil by ji, kdo by jí byl řekl:

„Vy nespíte? Ale to je zakázáno! Vy nejíte? Ale to je moc zlé! Leží vám tíseň na prsou a buší vám srdce? Ale to se nedělá! Červenáte a blednete, když se na konci jisté zelené aleje objeví černě oděný mládenec? Ale to je strašné!“

Neporozuměla by a odpověděla by:

„Zavinila jsem něco tam, kde nic nezmohu a o ničem nevím?“

Ukázalo se, že láska, která se zrodila, nejlépe odpovídá jejímu duševnímu rozpoložení. Bylo to jakési milování na dálku, němé pozorování, zbožňování neznámého muže. Mládí se setkalo s mládím, noční sny se staly románem, a přece zůstaly snem, vytoužený přelud se konečně uskutečnil a vtělil, ale neměl ještě ani jméno, ani chyby, ani poskvrnku, ani nároky, ani vadu; jedním slovem: nedostižitelný milenec z říše ideálů, přelud, který dostal tvar. Každé hmatatelnější a bližší setkání by bylo poplašilo Cosettu tonoucí v nevědomosti, kterou klášter ještě zesílil. Vířily v ní všechny dětské zmatky a všechny řeholní úzkosti. Klášterní duch, který ji prostupoval pět let, z celé její bytosti teprve pomalu vyprchával a všechno kolem ní rozechvíval. V té chvíli Cosetta nepotřebovala milence, ba ani zamilovaného, ale vidinu. Začala Maria zbožňovat jako něco kouzelného, zářivého a nedostupného.

Protože největší prostoduchost hraničí s největší koketností, usmívala se na Maria docela upřímně.

Denně netrpělivě čekala, až půjdou na procházku; setkávala se tam s Mariem, nevýslovně šťastná, a domnívala se, že vyslovuje celou svou myšlenku, když říkala Jeanu Valjeanovi:

„Jak je rozkošná ta Lucemburská zahrada!“

Marius a Cosetta si byli navzájem neproniknutelnou záhadou. Nemluvili spolu, nezdravili se, neznali se; ale vídali se; a jako hvězdy na nebi, které dělí milióny mil, žili jenom z pohledů.

Tak se v Cosettě ponenáhlu probouzela a rozvíjela u vědomí vlastní krásy líbezná a milostná žena, žena, která neví o své lásce. A navíc koketní – z nevinnosti.

## (7)  
K jednomu smutku se přidruží ještě větší smutek

V každé situaci je člověk veden pudem. Stará věčná matka příroda kradmo upozorňovala Jeana Valjeana na Mariovu přítomnost. Jean Valjean se zachvíval v nejtajnější hloubi své myšlenky. Jean Valjean nic neviděl, nic nevěděl, a přece zkoumal tmu, ve které tápal, usilovně a pozorně, jako by cítil, že se z jedné strany něco buduje a z druhé cosi hroutí. Marius, poslušný zákona božího řízení, dělal rovněž na ponuknutí matky přírody, co mohl, aby se vyhnul „otci“. Ale někdy se stalo, že ho přece Jean Valjean spatřil. Mariovo chování nebylo ani trochu přirozené. Byl podezřele opatrný a nešikovně odvážný.

Už se neprocházel tak blízko jako kdysi; usedal daleko a zůstával tam jako u vytržení; míval knihu a předstíral, že čte; proč předstíral? Kdysi chodíval ve starých šatech, teď nosil nové; dokonce nebylo ani jisté, nedával-li si kadeřit vlasy; prapodivně se díval, oblékal si rukavice, zkrátka, Jean Valjean mládence z hloubi srdce nenáviděl.

Cosetta nedávala nic najevo. Ani vlastně nevěděla, co se s ní děje, cítila však dobře, že je to něco, co je třeba skrývat.

Mezi zálibou pro pěkné šaty, která se objevila u Cosetty, a mezi zvykem nosit nový oblek, který propukl u mladého muže, tušil Jean Valjean souvislost, která ho znepokojovala. Možná že to byla náhoda, nepochybně, ba jistě náhoda, ale bylo to na pováženou.

O neznámém mladíkovi se Cosettě nikdy nezmínil ani slůvkem. Přesto se jednou nedokázal přemoci, aby jí s nádechem zoufalství, které vrhá sondu do hlubin neštěstí, neřekl:

„Ale vypadá ten mládenec puntičkářský.“

Ještě před rokem by byla lhostejná dívenka odpověděla:

„Ale ne, je roztomilý.“

Za deset let, se srdcem plným lásky k Mariovi, by byla odpověděla:

„Opravdu, protivný puntičkář! Máte docela pravdu!“

V této chvíli života, kdy promluvilo srdce, se však omezila na svrchovaně klidnou odpověď:

„Tamten mládenec?“

Jako by ho viděla ve svém životě poprvé.

„Jsem to hlupák!“ pomyslil si Jean Valjean. „Ještě si ho ani nevšimla. A já jí ho ukážu.“

Ó prostoto stáří! Ó nevyzpytatelné mládí!

Ale je ještě jeden zákon oněch svěžích let utrpení a starostí, doby prudkých bojů první lásky proti prvním protivenstvím: mladá dívka se nedá chytit do žádné léčky a mladý muž padne do všech. Jean Valjean vypověděl Mariovi tajnou válku, o které neměl Marius ve vznešené pošetilosti své vášně a svého věku ani potuchy. Jean Valjean mu nastražil spoustu překážek; měnil hodinu, měnil lavičku, zapomněl kapesník; přišel sám do Lucemburské zahrady; Marius pokaždé naletěl; a na všechny otazníky, které mu Jean Val­jean postavil do cesty, odpovídal nevinně ano. Ale Cosetta zůstávala nepřístupná, zdánlivě bezstarostná a nezvratně klidná, takže Jean Valjean dospěl k tomuto závěru:

„Ten panáček je do Cosetty bláznivě zamilován, ale Cosetta neví, že je na světě.“

Přesto se jeho srdce bolestně chvělo. Okamžik, kdy se Cosetta zamiluje, může přijít co nevidět. Což nezačíná všechno lhostejností?

Jen jednou se Cosetta dopustila chyby a poděsila ho. Zvedl se z lavice, aby po tříhodinovém pobytu v zahradě odešli, a Cosetta se prořekla:

„Už?“

Jean Valjean nepřerušil své procházky do Lucemburské zahrady, protože nechtěl udělat nic nápadného, a zejména proto, že se obával, aby neprobudil Cosettin zájem; ale v oněch pro oba milence tak blažených chvílích se Cosetta usmívala na okouzleného Maria, který měl oči jen pro ni a viděl teď na světě zářit jen jedinou zbožňovanou tvář, kdežto Jean Valjean upíral na Maria jiskrné a strašné oči. On, který se o sobě domníval, že není schopen zlých citů, prožíval v Mariově přítomnosti chvíle, kdy se mu zdálo, že je zase divoký a krutý, a cítil, jak se vůči tomu chlapci pozvedají a derou na povrch dávné hlubiny jeho duše, v nichž bývalo kdysi tolik zloby. Připadalo mu, že se v jeho duši otvírají nové sopečné jícny.

Jakže? Objevil se tu cizí člověk! Co tu hledá? Okolkuje, slídí, zkoumá, zkouší! Řekl si: „Nu co, pročpak ne?“ Krouží okolo jeho štěstí, aby mu je vzal a unesl!

Jean Valjean dodával:

„Ano, je to tak! Co tu hledá? Dobrodružství! Co chce? Milkování! Ano, milkování! A co já? Byl jsem nejdřív nejubožejší ze všech lidí a potom nejnešťastnější, celých šedesát let jsem prožil na kolenou, vytrpěl jsem všechno, co lze jen vytrpět, zestaral jsem, aniž jsem poznal mládí, žil jsem bez rodiny, bez rodičů, bez přátel, bez ženy a dětí, nechal jsem svou krev na kdejakém kameni, na hloží, na patnících, podél tolika zdí, byl jsem laskavý, ačkoliv byli ke mně všichni tvrdí, a dobrý, ačkoliv na mne byli zlí; přesto jsem se stal počestným člověkem, kál se ze zla, které jsem způsobil, a odpustil zlo, které mi bylo učiněno, a ve chvíli, kdy jsem odměněn, kdy se všechno skončilo, kdy se dotýkám cíle, teď, kdy mám, po čem jsem toužil, ano, dobře, zaplatil jsem si to, vysloužil jsem si to, a teď mi najednou všechno odchází, všechno mizí a já ztrácím Cosettu, svůj život, svou radost, svou duši, protože se jednomu velkému pískleti zalíbilo toulat se v Lucemburské zahradě!“

A jeho oči se naplnily chmurným a podivným svitem. To nebyl muž, který pohlíží na druhého muže; to nebyl nepřítel, který pohlíží na nepřítele. Tak se dívá doga na zloděje.

Ostatek víme. Marius ve svém nerozumu pokračoval. Jednou šel za Cosettou do Západní ulice. Podruhé mluvil s vrátným. Vrátný nemlčel a řekl Jeanu Valjeanovi:

„Pane, kdo je ten zvědavý mladík, který se na vás ptal?“

Nazítří Jean Valjean blýskl po Mariovi očima tak, že si toho konečně Marius všiml. Týden nato se Jean Valjean odstěhoval. Přísahal si, že nevkročí do Lucemburské zahrady, ani do Západní ulice. Vrátil se do ulice Plumet.

Cosetta si nestěžovala, nic neříkala, nevyptávala se a nesnažila se zvědět příčinu; bála se, aby ji otec neprohlédl a aby se neprozradila. Jean Valjean neměl žádné zkušenosti s těmito mukami, jedinými, které jsou půvabné, a jedinými, které nepoznal; proto nechápal vážný smysl Cosettina mlčení. Pozoroval jenom, že zesmutněla, a sám se zachmuřil. Oba byli vydáni napospas své nezkušenosti.

Jednou učinil pokus. Zeptal se Cosetty:

„Chceš jít do Lucemburské zahrady?“

Paprsek radosti rozjasnil bleďoučkou Cosettinu tvář.

„Ano,“ pravila.

Šli. Bylo to po třech měsících. Marius tam už nechodil. Nebyl tam.

Nazítří se Jean Valjean tázal Cosetty znovu:

„Chceš jít do Lucemburské zahrady?“

Odpověděla smutně a mírně:

„Ne, tatínku.“

Jean Valjean byl dotčen jejím smutkem a rozerván jeho něhou.

Co se dálo v té tak mladé a už tak neproniknutelné mysli? Co tam uzrávalo? Co se stalo s Cosettinou duší? Jean Valjean se mnohdy posadil u svého chudobného lůžka, neuléhal. Hlavu držel v dlaních, probděl celé noci a dával si otázky:

„Na co asi Cosetta myslí?“ A přemýšlel nad věcmi, na které by mohla myslet.

A v těchto okamžicích, ach, jaké bolestné pohledy obracel ke klášteru, k cudnému vrcholu, k andělskému místu, k nedostupnému ledovci ctnosti! S jakým zoufalým vytržením vzpomínal na klášterní zahradu, plnou neznámých květin a uzavřených panen, kde se všechny vůně a všechny duše nesou přímo k nebi! Jak zbožňoval ten navždy uzavřený ráj, z něhož dobrovolně odešel a pošetile vystoupil! Jak litoval, že se tak zapřel a že tak prohloupil, že vrátil Cosettu světu, on, ubohý hrdina sebeobětování, schvácený a zdeptaný vlastní oddaností! Jak často si říkal:

„Co jsem to učinil?“

Nic z toho ostatně neproniklo až ke Cosettě. Ani špatná nálada, ani nevlídnost. Jean Valjean měl stále tutéž jasnou a laskavou tvář. Choval se něžněji a dával jí najevo víc otcovské lásky než kdy jindy. Jen zvýšená něžnost mohla prozradit, že už není tak veselý.

A Cosetta chřadla. Trpěla nepřítomností Mariovou, jako ji těšilo, byl-li jí nablízku, aniž věděla proč. Když ji Jean Valjean přestal vodit na obvyklé procházky, našeptával jí nejasně v hloubi srdce ženský pud, že by nebylo dobře trvat na procházkách do Lucemburské zahrady a že ji tam otec zavede, bude-li předstírat, že je jí to lhostejné. Ale dny, týdny a měsíce utíkaly. Jean Valjean přijal mlčky němý souhlas Cosettin. Litovala toho. Bylo už příliš pozdě. Když se do Lucemburské zahrady vrátila, Marius už tam nebyl. Marius tedy zmizel; byl to konec, co dělat? Najde ho ještě někdy? Cítila, že se jí srdce svírá lítostí, kterou nic nemohlo utišit a která vzrůstala každým dnem; už ani nevěděla, je-li zima nebo léto, svítí-li slunce nebo prší, zpívají-li ptáčkové, kvetou-li jiřiny nebo sedmikrásky, je-li Lucemburská zahrada krásnější než Tuilerie, bylo-li prádlo, které donesla pradlena, příliš nebo málo naškrobené, nakoupila-li Toussaintka špatně nebo dobře; byla stále všecka zdrcená, uzavřená, a sledovala jen jedinou myšlenku, oči upřené do prázdna a strnulé, jako když se v noci zahledíme na tmavé hluboké místo, kde se rozplynulo zjevení.

Také ona nedala Jeanu Valjeanovi nic najevo, leda svou bledost. Ukazovala mu jenom přívětivou tvář.

Ale ta bledost stačila až příliš, aby znepokojila Jeana Valjeana. Někdy se jí ptal:

„Co je ti?“

Odpovídala:

„Nic mi není.“

A za chvíli, protože vytušila, že on je také zarmoucený, se ptávala:

„A vám, tatínku, vám nic nechybí?“

„Mně? Nic!“ odpovídal.

Obě tyto bytosti, které se milovaly tak dojemně, že tomu nebylo obdoby, a které tak dlouho žily jedna pro druhou, trpěly teď jedna po boku druhé, jedna kvůli druhé, aniž si to pověděly, aniž si to navzájem zazlívaly, a trpěly s úsměvem na rtech.

## (8)  
Galejní řetěz

Jean Valjean byl nešťastnější než Cosetta. Mládí i v zármutku vidí všechno jednodušeji.

Někdy trpěl Jean Valjean tolik, že dětinštěl; bolest odhaluje dětské stránky člověka. Nezvratně cítil, že mu Cosetta uniká. Byl by chtěl bojovat, zadržet ji, nadchnout ji pro něco světského a skvělého. Jeho dětinské, právě jsme to řekli, a zároveň stařecké myšlenky mu vnukly, právě svým dětinstvím, dost přesný pojem o tom, jaký vliv má premování na mladé dívky. Jednou spatřil na ulici, jak projíždí na koni v slavnostní uniformě pařížský velitel, generál hrabě Coutard. Záviděl mu zlaté premování; řekl si, jaké by to bylo štěstí, kdyby mohl navléci takový stejnokroj; kdyby ho tak vyšňořeného viděla Cosetta, jistě by ji to oslnilo; nabídl by Cosettě rámě, šel by s ní podél mříží Tuilerií a stráže by mu vzdávaly zbraní čest; to by Cosettě stačilo a neohlížela by se po mládencích.

K jeho smutným myšlenkám se přidal neočekávaný otřes.

V osamělém způsobu života a od té doby, co se usídlili v ulici Plumet, si zvykli na jednu věc. Chodívali se dívat na východ slunce, ten pohled působí něžnou radost těm, kdo do života vstupují, i těm, kdo z něho odcházejí.

Procházka za časného rána se pro milovníka samoty vyrovná noční procházce a je bohatší o rozjásanou přírodu. Ulice jsou opuštěné a ptáci prozpěvují. Cosetta, sama ptáče, ráda časně vstávala. Jitřní procházky se připravovaly už večer. On dělal plány, ona je schvalovala. Umlouvalo se to jako spiknutí; vycházeli před rozedněním; pro Cosettu to byly radostné chvilky. Takové nevinné výstřednosti se mladým lidem zamlouvají.

Jean Valjean, jak víme, tíhl k procházkám po málo navštěvovaných místech, opuštěných zákoutích a zapomenutých končinách. Tehdy byla v okolí pařížských bran ubohá políčka; zabíhala téměř až do města, v létě na nich rostlo řídké obilí a na podzim po žních nevypadala jako požatá, nýbrž jako opelichaná. Tam s oblibou bloudíval Jean Valjean, Cosetta se tam nenudila. Pro někoho to byla samota, pro ni volnost. Tam se stávala malým děvčátkem, tam se mohla proběhnout a skoro si pohrát, tam snímala klobouk, odložila jej na Valjeanova kolena a trhala květiny. Pozorovala motýly na květinách, ale nechytala je; něžnost a citlivost se rodí s láskou, a dívka, která má v srdci chvějivý a křehký ideál, má soucit s motýlími křídly. Vplétala máky do věnečků a kladla si je na hlavu; věnečky prostoupené a prozářené sluncem, znachovělé jako plameny, tvořily nad jejím svěžím růžovým obličejem žhoucí korunu.

I potom, když se jejich život zachmuřil, zůstali věrni svému zvyku a chodili na ranní procházky.

A tak jednou v říjnovém ránu, zvábeni dokonalou pohodou podzimku roku 1831, si vyšli a za úsvitu se octli u brány du Maine. Ještě se neobjevily ranní červánky, teprve svítalo; úchvatná a plachá chvíle. Na bledém a hlubokém nebi tu a tam několik souhvězdí, země docela černá, nebe docela bílé, stébla trávy se chvěla, všude tajemné vzrušení ranního rozbřesku. Skřivánek, který jako by se připletl mezi hvězdy, prozpěvoval si v závratných výškách, dalo se říci, že hymna nepatrného tvora zpívaná nekonečnosti smiřovala nesmírnost. Na východě, na ocelově jasném obzoru, se zřetelně odrážela tmavá budova špitálu Val-de-Grâce; zářivá Venuše vystupovala za dómem jako duše, jež uniká z ponuré budovy.

Všude panoval klid a mír; nikdo na silnici; jen polními cestami šlo do práce několik dělníků; bylo je sotva vidět.

Jean Valjean se posadil v příčné aleji na klády, složené před vraty jedné ohrady. Seděl obličejem k cestě a zády k východu; zapomněl na slunce, které mělo brzy vzejít; pohroužil se do hlubokého zamyšlení, v němž se duch tak soustřeďuje, že vězní i pohled a vyrovná se čtyřem stěnám. O některých rozjímáních bychom mohli říci, že jsou kolmá, a kdo sestoupil až na dno, potřebuje delší čas, než se vrátí na zem. A Jean Valjean se do takového rozjímání ponořil. Přemýšlel o Cosettě, o možném štěstí, nepostaví-li se nic mezi ni a jeho, o světle, jímž naplnila jeho život, o světle, které bylo dechem jeho duše. Byl téměř šťastný. Cosetta stála vedle něho a dívala se, jak mračna růžovějí.

Náhle Cosetta zavolala:

„Tatínku, jako by se tam něco blížilo.“

Jean Valjean pozdvihl zrak.

Cosetta měla pravdu.

Silnice, která vede ke starobylé bráně du Maine, se prodlužuje, jak víme, do ulice Sèvres a je v pravém úhlu přeťata vnitřním bulvárem. Na křižovatce silnice a bulváru, v místě, kde se cesty dělí, se ozýval zvuk, v tuto dobu těžko vysvětlitelný; objevila se tam jakási podivná skupina. Cosi beztvarého přicházelo z bulváru a vstoupilo na silnici.

Rostlo to, zdálo se, že se to pohybuje v jistém pořádku, a přece to bylo celé naježené, roztřesené; vypadalo to jako vůz, ale náklad nebylo možno rozeznat. Byli tam koně, kola a křik; bylo slyšet práskání bičů. Postupně se obrysy stávaly zřetelnější, ačkoliv byly ještě v šeru. Opravdu, byl to vůz, který právě zabočil z bulváru na silnici a mířil k bráně, u které seděl Jean Valjean; za ním jel druhý, vypadal právě tak, potom třetí a čtvrtý; sedm povozů postupně vyjelo tak těsně za sebou, že se hlavy koní dotýkaly zadku předního vozu. Na oněch kárách se pohybovaly siluety, v šeru blýskaly jiskry, jako by se tam leskly tasené šavle, bylo slyšet řinčení, jako by někdo převaloval řetězy, přibližovalo se to, hlasy zněly silněji a silněji, bylo to cosi obludného, jako by se blížilo nějaké strašidlo z jeskyně snů.

Jak se to ponenáhlu přibližovalo, nabývalo to určitějších tvarů a za stromy se to rýsovalo jako blednoucí zjevení; skupina zbělela; svítání mdle oblévalo pohřební a zároveň živoucí hemžení, hlavy siluet se změnily v mrtvolné tváře. A takhle vypadala skutečnost:

Po silnici jelo v řadě sedm vozů. Prvních šest mělo podivný tvar. Podobaly se bečvářským valníkům, na kterých se vozí sudy; byly to jakési dlouhé žebříky, spočívající na dvojici kol a vytvářející vpředu nosítka. Do každého valníku, nebo lépe do každého žebřiňáku byli zapřažení čtyři koně za sebou. Na vozech se vezly podivné hrozny lidí. V nejasném pološeru nebylo ty lidi vidět, spíše jen tušit. Na každém voze jich sedělo po čtyřiadvaceti, dvanáct po každé straně, byli opřeni jeden o druhého, tváří ke kolemjdoucím, nohy jim visely volně dolů, a tak ti lidé putovali; za zády jim něco řinčelo, to byl řetěz; na krku se jim něco blýskalo, to byl obojek. Obojek měl každý svůj, ale řetěz měli společný; všech čtyřiadvacet muselo sestoupit z vozu najednou, chtělo-li se jim jít pěšky, protože byli spojeni jakousi neúprosnou jednotou a nuceni se plazit při zemi jako stonožka, jejíž páteř tvořil řetěz. Vpředu a vzadu na každém voze stáli dva muži ozbrojení puškami, a každý z nich hlídal jeden konec řetězu. Obojky byly čtverhranné. Sedmý povoz, ohromný, ale nekrytý žebřiňák, měl čtyři kola a šest koní a vezl řinčící hromadu železných kotlů, litinových hrnců, vařiče a řetězy, vedle nichž bylo několik spoutaných mužů; leželi jak dlouzí tak širocí a byli podle všeho nemocní. Ten žebřiňák byl celý obložený potrhanými rohožemi, na nichž asi dříve vláčívali odsouzence z městských bran.

Vozy jely prostředkem silnice. Po obou stranách kráčeli ve dvou řadách strašně se tvářící dozorci s třírohými klobouky, jaké nosívali vojáci z doby direktoria; byli zamazaní, otrhaní, špinaví, nastrojeni v stejnokrojích vysloužilců a ve funebráckých kalhotách, napůl modrých, napůl šedivých, a téměř v cárech; měli červené epolety, žluté řemení, bodla, pušky a hole; byli to víc pobudové než vojáci. Tito pochopové měli v sobě cosi ze sprostoty vyvrhelů a z rozkazovačnosti katů. Muž, který, jak se zdálo, byl jejich vedoucím, držel v ruce bič jako postilión. Všechny podrobnosti, které předtím zahalovalo šero, rýsovaly se v rozednívání jasněji a jasněji. V čele a na konci průvodu jeli četníci na koních, důstojní, s tasenou šavlí.

Průvod byl tak dlouhý, že ve chvíli, kdy se první povoz dostal k bráně, poslední vyjížděl teprve z bulváru.

Dav, který se bůhvíodkud vynořil a za malý okamžik zhoustl, jak už tomu v Paříži bývá, tlačil se po obou stranách silnice a očumoval. V postranních uličkách se ozýval křik lidí, kteří se svolávali, a dřeváky zelinářů, kteří se sbíhali k podívané.

Muži natlačení na valnících se mlčky poddávali všemu tomu natřásání a drkotání. Všichni byli zsinalí ranním chladem. Všichni měli plátěné kalhoty a bosé nohy v dřevácích. Ostatek oděvu byl přenechán libovůli bídy. Byli strašně vystrojení, každý jinak; není smutnější podívané nad tatrmana v cárech. Pomačkané klobouky, usmolené čepice, příšerné vlněné čepce, vedle haleny frak s rozedranými lokty; mnozí měli ženské klobouky; jiní si nasadili na hlavu košík; bylo vidět chlupatá prsa a děrami v šatech bylo možno zahlédnout vytetované chrámy lásky, planoucí srdce nebo amórky. Ale bylo vidět i lišeje a vyrážky. Dva nebo tři zajatci si upevnili na příčle vozu slaměný provaz, takže pod nimi visel jako třmen a podpíral jim nohy. Jeden z nich držel v ruce a dával k ústům jakýsi černý kámen, vypadalo to, jako by jej hryzl; byl to chléb. Všichni se dívali buď bez zájmu vyhaslými zraky, nebo jim v očích planuly zlověstné ohníčky. Doprovázející stráž klela, spoutaní lidé ani nedutali; chvílemi bylo slyšet rány holí, které jim dopadaly na lopatky nebo na hlavy; někteří zívali; hadry budily hrůzu; nohy visely, ramena se kymácela; hlavy na sebe narážely, železo řinčelo, oči divoce blýskaly, pěsti se svíraly nebo byly bezvládně rozevřené jako ruce zemřelých; za průvodem se smál hlouček dětí.

Ať byla ta řada povozů jakákoliv, byla přece jen truchlivá. Bylo zřejmé, že se může zítra nebo za hodinu přihnat déšť a že bude možná lít a lít a že chatrné šaty brzy promoknou a ti muži, jednou promočení, už neoschnou, a až jednou prokřehnou, už se nezahřejí; že déšť přilepí na tělo jejich plátěné kalhoty, že budou mít vodu v dřevácích a rány bičem nezamezí jektání zubů, že je řetěz bude stále držet za krk, že nohy jim budou stále viset z vozu dolů. Člověka bezděky přecházel mráz, když viděl lidské bytosti tak svázané, tak bezmocné pod chladným podzimním nebem, vydané napospas lijavci, severáku a všem krutostem počasí jako stromy nebo kamení.

Ani nemocní nebyli ušetřeni ran holí; leželi, spoutáni provazy, docela bez hnutí na sedmém voze a vypadali na něm jako pohozené balíky bídy.

Náhle vyšlo slunce; z východu vytryskl mohutný paprsek a zdálo se, že zapálil všechny ty divoké hlavy. Jazyky se rozvázaly; vyšlehl oheň úsměšků, nadávek a popěvků. Široký pruh vodorovného světla rozdělil průvod na dvě části; osvětlil hlavy a trupy, ale nohy a kola nechal ve tmě. Na tvářích se objevil výraz přemýšlení; to byl nejstrašnější okamžik; škrabošky spadly a objevili se démoni, divoké duše v celé své nahotě. Ačkoliv byla skupina osvětlena, přece tonula ve tmách. Ti veselejší měli v ústech brka, kterými foukali do davu štěnice, a za terč si vybírali hlavně ženské; svítání nanášelo černé stíny, jimiž zdůrazňovalo vyhublé a zubožené rysy; všichni ti tvorové byli znetvořeni utrpením; bylo to tak obludné, že se zdálo, že se sluneční jas mění ve svit blesku. Osazenstvo vozu, který zahajoval průvod, zanotovalo a řvalo z plna hrdla, s divokou bodrostí směs z Désaugiersovy tehdy proslulé _Vestálky;_ stromy se pochmurně chvěly; v postranních stromořadích poslouchali měšťané s pitomým uspokojením ve tváři šprýmovné odrhovačky, zpívané příšerami.

Průvod byl zmatenou směsicí kdejakých běd; ve tvářích ubožáků mohl člověk sledovat lícní úhel nejrozmanitějších šelem; byli tam starci, jinoši, holé lebky, bílé brady, cynické nestvůrnosti, mrzoutské rezignace, bláznivá chování, prasečí rypáky s čepicí, mladé, skoro dívčí tváře s culíky na spáncích, dětské a tím strašnější vyhublé obličeje kostlivců, kterým chyběla jenom smrt. Na prvním voze jel černoch, snad bývalý otrok, který by mohl lámat okovy. Strašná úroveň spodiny – hanba – poznamenala jejich čela; na tomto stupni ponížení prošli všichni posledními proměnami, klesajíce až na dno; a nevědomost proměněná v otupělost byla totéž co vzdělanost proměněná v zoufalství.

Mezi těmito muži, kteří se lidským očím jevili jako výlupek bahna, si nebylo možno vybrat. Člověk, který nečistý průvod sestavil, ty lidi neroztřídil. Ti tvorové byli svázáni a spřaženi nazdařbůh, možná že v abecedním nepořádku, a náhodně naloženi na vozy. Ale nakupené ohavnosti dávají nakonec výslednici, každý součet nešťastníků dá souhrn; z každého řetězu vanula společná duše a každý vůz měl svou osobitou tvářnost. Za vozem, na kterém zpívali, byl vůz, který řval; třetí vůz žebral; na jednom skřípali zuby; další vůz hrozil chodcům, jiný se rouhal Bohu; poslední mlčel jako hrob. Dante by se byl domníval, že vidí sedm kruhů pekla na pochodu.

Byl to průvod proklatců jdoucích na mučidla, průvod, který se však nepohyboval na strašném, blesky metajícím voze apokalypsy, ale, což bylo žalostnější, na káře drkotající s mrtvolami po schodech vzdechů.

Jeden z dozorců, který měl na konci své hole hák, se chvílemi tvářil, jako když tu hromadu lidských odpadků prohrabává. Jakási stařena z davu ukazovala prstem vozy pětiletému chlapečkovi a povídala mu:

„Koukej, lotře, ať jednou taky tak neskončíš!“

Protože se zpívání a klení stávalo hlučnější, dozorce, který vypadal jako vůdce výpravy, zapráskal bičem, načež Se jako krupobití sesypal na osazenstvo sedmi vozů nemilosrdný a bezohledný výprask; mnozí řvali a soptili vztekem, což rozveselilo uličníky, kteří se sběhli jako roj much na otevřenou ránu.

Jean Valjean zděšeně vytřeštil oči. To nebyly už zorničky; to byly skleněné propasti, nahrazující u některých nešťastníků pohled, pohled, který nevnímá skutečnost a v němž plane odlesk hrůz a pohrom. Neviděl, co se děje, podlehl vidění. Chtěl vstát, uprchnout, spasit se; nemohl vládnout nohama. Někdy vás věci, které vidíte, uchvátí a přidrží. Jean Valjean zůstal přikován, zkamenělý, ohromený, hluboce poděšený a v nevýslovné úzkosti se tázal, co značí to hrůzné pohřební procesí a kde se vzalo to ďábelské rojení, které mu jde v patách. Náhle vznesl ruku k čelu, obvyklý pohyb těch, jimž se vrací vědomí; vzpomněl si, že tudy skutečně vede obvyklá cesta a že se tou oklikou průvod vyhýbá setkání s některou osobností z královské družiny, což je na cestě do Fontainebleau docela pravděpodobné, a že on sám před pětatřiceti lety tou branou projel.

Cosetta byla poděšena sice jinak, ale ne méně. Nechápala; nemohla vydechnout; bylo neuvěřitelné, co viděla; konečně vykřikla:

„Tatínku, co je to, proboha, na těch vozech?“

Jean Valjean odpověděl:

„Trestanci.“

„A kam jdou?“

„Na galeje.“

A v ten okamžik si přispíšil nový výprask, zmnožený mnoha horlivýma rukama, k němuž se přidaly rány plochou šavlí; rozbouřila se zběsilost bičů a holí; trestanci se sklonili a po výprasku nastoupila ohavná poslušnost, všichni ztichli s pohledem spoutaných vlků. Cosetta se třásla na celém těle; otázala se:

„Tatínku, jsou to ještě lidé?“

„Někdy,“ řekl nebohý stařec.

Byl to opravdu řetěz galejních trestanců, který před svítáním vyjel z Bicêtre, dal se cestou na Mans, aby se vyhnul Fontainebleau, kde byl právě král. Co na tom, že oklika prodlužovala muka cesty o tři až čtyři dny; hlavně že uchránila královskou osobu pohledu na utrpení.

Jean Valjean se vrátil domů všecek sklíčený. Taková setkání zasazují rány a zanechávají otřesné vzpomínky.

Proto si Jean Valjean, když se vracel s Cosettou do ulice Babylone, ani nevšiml, že se ho Cosetta vyptává ještě na jiné věci, které právě spatřili; snad byl sám příliš zahloubán do své sklíčenosti a nevnímal její slova, aby na ně mohl odpovědět. Ale večer, když ho opouštěla, aby šla spát, zaslechl, jak si Cosetta šeptem a pro sebe povídá:

„Kdybych měla takového muže potkat, myslím, že bych, můj božíčku, umřela už při pouhém pohledu na něho.“

Naštěstí to náhoda zařídila tak, že se nazítří po onom tragickém dni pořádaly v celé Paříži jakési veřejné slavnosti, vojenská přehlídka na Champs-Elysées, ohňostroj na Étoile a všude slavnostní osvětlení. Jean Valjean se přemohl a proti svému zvyku doprovodil Cosettu na radovánky, aby rozptýlil její vzpomínky na včerejšek a veselým hlukem Paříže smazal hrůznou podívanou, která se odehrála před jejíma očima. Vojenská přehlídka, kterou vrcholila celá slavnost, byla pochopitelně i přehlídkou uniforem; Jean Valjean si navlékl svůj oblek národního gardisty s nejasným pocitem člověka, který se skrývá. A zdálo se, že dosáhl cíle procházky. Cosetta, která považovala za svatou povinnost ve všem vyhovět otci a pro niž byla ostatně celá podívaná něčím novým, přijala rozptýlení s radostí a bez rozpaků, jak tomu u mládí bývá, a neohrnovala nos nad společnou mísou veselí, které se říká národní slavnost, takže se Jean Valjean mohl domnívat, že měl úspěch a že v Cosettě nezůstala po ošklivé podívané ani stopa.

Za několik dní zrána – slunce mile svítilo – byli oba na schodišti do zahrady, což bylo dalším porušením pravidel, která si Jean Valjean vytkl; i Cosetta se odchýlila od svého zvyku zůstávat stále ve svém pokoji, který si osvojila v době svého zármutku. Stála tu v župánku, v lehounkém oblečení časného rána, které tak božsky zahaluje mladé dívky jako obláček hvězdu; hlavu stopenou v slunečních paprscích, celá růžová po dobrém spánku, pod láskyplným pohledem dojatého starce otrhávala sedmikrásku. Cosetta neznala úchvatnou říkanku: _miluje mě, věrně, pevně, po mně touží, láskou se souží atd.;_ kdo by ji tomu byl naučil? Pohrávala si s květinou pudově, nevinně, aniž tušila, že kdo otrhává lístky sedmikrásky, rve srdce. Kdyby byla ještě čtvrtá Grácie a nazývala se Melancholie, a kdyby měla usměvavou tvář, byla by se Cosetta podobala této Grácii. Jean Valjean byl očarován malými prsty otrhávajícími květinu a pro zář, která z Cosetty vycházela, na všechno zapomněl. Nedaleko v roští švitořila červenka. Bílá oblaka táhla po obloze tak vesele, jako by byla právě propuštěna na svobodu. Cosetta stále pozorně otrhávala kvítek; zdálo se, že na něco myslí; jistě to bylo něco velmi půvabného; v tom se s jemnou rozvážností labutě otočila a řekla Jeanu Valjeanovi:

„Tatínku, co vlastně jsou ty galeje?“

  

[^24]: Velitel národní gardy v Paříži od roku 1838.

[^25]: V listí a větvoví (citát z Lucretiovy básně _O přírodě_, zpěv V, verš 971).

[^26]: Venušino sídlo na Kypru.

[^27]: Mecenáš básníků v 17. stol.

[^28]: Zahradní architekt v 17. stol.
