---
title: KNIHA PÁTÁKonec se nepodobá začátku
contentType: prose
---

## _(1)  
Samota a kasárny_

Cosettina bolest, ještě před čtyřmi nebo pěti měsíci tak srdcervoucí a živá, počala se hojit i bez jejího vědomí. Příroda, jaro, mládí, láska k otci, ptačí rozpustilost a veselí květin vlévaly do té panenské a tak mladistvé duše pomaloučku, den po dni, kapku po kapce cosi téměř velmi podobného zapomenutí. Uhasínal tento plamen nadobro? Nebo tam uléhaly jenom vrstvy popela? Jisté je, že se bolestný a palčivý osten téměř už neozval.

Jednou si náhle vzpomněla na Maria:

„Podívejme se!“ řekla si. „Už na něho ani nemyslím.“

Ještě v onom týdnu si všimla, jak velmi hezký hulánský důstojník, s vosím pasem, v úchvatném stejnokroji, s dívčí tváří, se šavlí pod paží, s navoskovanými kníry a s lakovanou hulánskou čapkou jde podél zahradní mříže. Krom toho měl světlé vlasy, velké modré oči, kulatou ješitnou drzou a hezkou tvář; úplný opak Mariův. V ústech měl doutník.

Cosetta si pomyslila, že ten důstojník jistě patří k pluku z kasáren v ulici Babylone.

Nazítří ho zase viděla jít podle zahradní mříže. Všimla si, kolik je hodin.

A od té doby – byla to snad náhoda? – ho vídala přecházet každý den.

Důstojníkovi přátelé si všimli, že tam v té špatně udržované zahradě, za chatrnou rokokovou mříží, bývá dosti hezká osůbka, která se tam namane skoro vždycky, jde-li kolem krásný důstojník, který není čtenáři tak docela neznámý: jmenuje se Théodule Gillenormand.

„Poslyš!“ říkávali mu. „Tam ta maličká po tobě hází zamilovaně očima. Všimni si jí přece.“

„Copak mám čas všímat si všech děvčat, která se na mne podívají?“ odpovídal hulán. To bylo právě v době, kdy Marius pomalu upadal do agónie a říkal si:

„Kdybych ji před smrtí alespoň jednou uviděl!“

Kdyby se bylo splnilo jeho přání a kdyby byl zahlédl Cosettu ve chvíli, kdy se dívá za hulánem, nebyl by řekl ani slovo a byl by umřel bolestí.

Čí to byla chyba? Ničí.

Marius patřil k povahám, které se propadají do zármutku a se­trvávají v něm; Cosetta byla z těch, kdo se sice do zármutku ponoří, ale zase se z něho proberou.

Cosetta ostatně procházela nebezpečnou dobou, osudným obdobím dívčího snění, kdy srdce dívky, je-li ponecháno samo sobě, se podobá úponkům révy, které se zachytí, jak se dá, buď na hlavici mramorového sloupu, nebo na hospodském kůlu. Je to krátká a rozhodná chvíle, nebezpečná pro každou osiřelou dívku, bohatou či chudou, protože bohatství nechrání před špatnou volbou; i ve vysokých kruzích se uzavírají nerovné sňatky; opravdová nerovnost je nerovnost duší; a právě tak často mladý neznámý muž, beze jména, z prostého a chudého rodu, je mramorovou hlavicí, která podpírá chrám velkých citů a ušlechtilých myšlenek, a naproti tomu mnohý spokojený a vším oplývající muž z nejlepší společnosti, který má vyleštěné boty a lesklá slova, jeví se – oceňujeme-li nikoli zevnějšek, ale jeho nitro, které má patřit ženě, – jako tupý budižkničemu, ovládaný nezřízenými, nečistými, vínem načichlými vášněmi; hospodský kůl.

Co se tajilo v Cosettině duši? Uklidněná, snad dřímající vášeň; rozkolísaná láska; něco průzračného, ale zářícího, zakaleného v určité hloubce, a temného blízko samého dna. Na hladině se odrážel obraz hezkého důstojníka. Ležela na dně nějaká vzpomínka? – Až tam, docela na dně? – Možná. Cosetta nevěděla.

A tu se přihodilo něco neobyčejného.

## (2)  
Cosettiny obavy

V první polovině dubna Jean Valjean odcestoval. Dělával to, jak víme, občas, po velmi dlouhých přestávkách. Býval pryč, nanejvýš tři dny. Kam odcházel? Nikdo to nevěděl, ani sama Cosetta. Jen jednou ho doprovázela při odjezdu kočárem až na konec slepé uličky, na jejímž nároží četla: _Ulička Planchette._ Tam sestoupil a kočár odvezl Cosettu zpátky do ulice Babylone. Jean Valjean podnikal takové malé cesty, zejména tehdy, když v domě chyběly peníze.

Jean Valjean byl tedy pryč. Než odjel, řekl:

„Za tři dny se vrátím.“

Večer byla Cosetta sama v salóně. Aby se rozptýlila, otevřela harmonium, a doprovázejíc se, dala se do zpěvu sboru z Euryanthy: _Lovci zbloudivší v lesích!,_ který má snad nejkrásnější melodii z celé hudební tvorby. Když dozpívala, zamyslila se.

Náhle se jí zdálo, že někdo chodí po zahradě.

Nemohl to být její otec, ten byl na cestách; nemohla to být Toussaintka, protože ta už spala. Bylo deset hodin večer.

Přistoupila k zavřené okenici a přitiskla k ní ucho.

Zdálo se jí, že slyší opatrně našlapující mužské kroky.

Rychle vyběhla do prvního patra, vstoupila do svého pokoje, otevřela vyhlídku v okenici a podívala se do zahrady. Byl úplněk. Vidět bylo jako ve dne.

V zahradě nikdo nebyl.

Otevřela okno. Zahrada byla úplně klidná a část ulice, kam bylo možno dohlédnout, byla opuštěná jako obvykle.

Cosetta si domyslila, že se zmýlila. Jen se domnívala, že zvuk zaslechla. Bylo to mámení smyslů, způsobené chmurným a di­vu­krásným Weberovým sborem, který v duši otvírá děsné hlubiny a před očima se chvěje jako začarovaný les, kde praskají suché větve pod znepokojeným krokem lovců, když se míhají ve večerním soumraku.

Pustila to z hlavy.

Ostatně Cosetta nebyla nikterak bázlivá. V jejích žilách kolovala krev cikánky a chudé dobrodružky. Máme na paměti, že byla spíš skřivánek než holubice. V podstatě byla plachá a statečná.

Nazítří, ne tak pozdě, se procházela za soumraku po zahradě. A uprostřed zmatených myšlenek, kterými se obírala, měla dojem, že chvílemi slyší podobný zvuk jako včera; jako by někdo kráčel ve tmě pod stromy nedaleko ní, ale řekla si, že se nic tak nepodobá krokům v trávě jako narážení dvou větví na sebe, které se samy od sebe pohybují, a nevšímala si toho. Ostatně nic nespatřila.

Vyšla z houštiny; než došla ke schodišti, musela přejít zelený trávníček. Vystoupila právě z houští, když za ní vyšel měsíc a vrhl na trávník její stín.

Cosetta zděšením strnula.

Vedle jejího stínu se zřetelně rýsoval na trávníku jiný, podivně děsivý a strašný stín, stín, který měl kulatý klobouk.

Bylo to cosi jako stín muže, který stál na pokraji houštiny, několik kroků za Cosettou.

Na chvíli ztratila řeč, nemohla ani mluvit ani křičet o pomoc, ani se pohnout nebo otočit hlavu.

Konečně sebrala všechnu odvahu a odhodlaně se obrátila.

Nikdo tam nebyl.

Podívala se na zem. Stín zmizel.

Vstoupila opět do houští, odvážně prohlédla všechny kouty, šla až k mříži a nic nenašla.

Cítila, že ji mrazí. Bylo to zase mámení smyslů? Cože? Dva dny po sobě? Jedna halucinace, budiž, ale dvě? Znepokojovalo ji vědomí, že stín určitě nebyl přelud. Přeludy přece nenosí kulaté klobouky.

Druhý den se Jean Valjean vrátil. Cosetta mu vyprávěla, co, jak se domnívala, slyšela a viděla. Čekala, že ji otec uklidní, že pokrčí rameny a řekne:

„Jsi ty ale blázínek!“

Jean Valjean se zatvářil starostlivě.

„To nic nebude,“ pravil.

Pod nějakou záminkou odešel, sestoupil do zahrady a Cosetta viděla, jak si velmi pozorně prohlíží mříž.

V noci se probudila; tentokrát si byla jista, že docela jasně slyší kroky blízko schodiště pod svými okny. Běžela k vyhlídce a otevřela ji. V zahradě byl opravdu muž a držel v ruce důkladnou hůl. Ve chvíli, kdy už chtěla vykřiknout, osvítil měsíc jeho obličej. Byl to otec.

Znovu ulehla a řekla si:

„Přece ho to znepokojuje!“

Jean Valjean probděl v zahradě noc a dvě příští. Cosetta ho viděla štěrbinou v okenici.

Třetí noc, to už měsíc ubýval a vycházel později, mohla být tak jedna s půlnoci, Cosetta zaslechla ohromný výbuch smíchu a hlas svého otce, který zvolal:

„Cosetto!“

Vyskočila z postele, navlékla si župan a otevřela okno.

Otec stál dole na trávníku.

„Budím tě, abych tě uklidnil,“ pravil, „podívej se. Tady máš ten stín s kulatým kloboukem.“

Ukázal jí na trávník ležící stín, který se opravdu dosti podobal přízraku muže s kulatým kloboukem. Byl to stín, vržený plechovou troubou komínu se stříškou, který se zvedal nad sousední střechou. Cosetta se také dala do smíchu, všechny její ponuré domněnky se vytratily; nazítří se bavila pří snídani se svým otcem tím, že si tropila žerty z příšerné zahrady, ve které strašily stíny komínů.

Jean Valjean se uklidnil; Cosetta si ani nevšimla, byl-li komín opravdu ve směru stínu, který viděla skutečně nebo domněle, a byl-li měsíc na stejném místě oblohy. Netázala se vůbec na zvláštnost komínové roury, která se bojí, aby nebyla přistižena, a stáhne se, když se někdo podívá na její stín: neboť stín zmizel, když se Cosetta obrátila, a tehdy si opravdu myslila, že si je tím jista. Nyní se Cosetta docela uklidnila. Důkaz se jí zdál dostačující, a nápad, že by někdo v zahradě večer nebo v noci chodil, pustila z hlavy.

Ale za několik dní se opět něco přihodilo.

## (3)  
Domněnky obohacené Toussaintčinými poznámkami

V zahradě u mříže vedoucí na ulici stála kamenná lavička, chráněná sice habřím před pohledy zvědavců, na kterou však přesto mohla dosáhnout ruka mimojdoucího.

Jednou večer v témž měsíci dubnu Jean Valjean odešel a Cosetta se posadila po západu slunce na lavičku. Vítr svěže čechral stromoví a Cosetta snila; zmocňoval se jí pomalu a beze vší příčiny smutek, onen nepřekonatelný smutek, který na člověka padá s večerem a jejž snad vyvolává – kdož to ví? – tajemství hrobu poodhalující se tou dobou.

Snad v tom šeru byla Fantina.

Cosetta vstala, pomalu prošla zahradou, kráčela zrosenou trávou a říkala si v jakémsi náměsíčním smutku, do něhož byla pohřížena:

„Bylo by opravdu záhodno nosit v tuto hodinu do zahrady dřeváky, ještě se nachladím.“

Vrátila se k lavičce.

Když usedala, zpozorovala na místě, které opustila, dosti velký kámen, který tam zřejmě před chvílí nebyl.

Cosetta kámen pozorovala a tázala se, co to znamená. Najednou ji poděsila myšlenka, že se ten kámen na lavičku nedostal sám, že jej tam někdo dal, že se něčí ruka protáhla mříží. Tentokráte se bála doopravdy. Kámen tu ležel, o tom nebylo možno pochybovat; nedotkla se ho, utekla, aniž se odvážila ohlédnout, schovala se do domu, okamžitě zavřela okenici a zastrčila závoru u dveří do zahrady. Zeptala se Toussaintky:

„Už se vrátil otec?“

„Ještě ne, slečno.“

(Jednou provždy jsme už pověděli, že Toussaintka koktá.

Nechť je nám dovoleno, abychom to nemusili zdůrazňovat. Protiví se nám dělat takový záznam tělesné vady.)

Jean Valjean, který rád přemýšlel a miloval noční procházky, se často vracíval dost pozdě v noci.

„Toussaintová,“ pokračovala Cosetta, „zavíráte navečer pečlivě alespoň okenice do zahrady, dáváte tam závory a zastrkujete tyče do kroužků, když zavíráte?“

„Buďte klidná, slečno!“

Toussaintka na nic nezapomínala, Cosetta to dobře věděla, ale nemohla se zdržet, aby neřekla:

„Je to tady tak opuštěné!“

„To tedy ano,“ řekla Toussaintka, „to je pravda. Člověka by tady zamordovali, dřív než by měl čas vydechnout. A ještě k tomu pán nespí v domě. Ale nebojte se, slečno. Zavírám okna jako tvrz. Dvě samotné ženské! To věřím, je se co bát! Umíte si představit, že by v noci přišli nějací chlapi do pokoje a že by nám řekli: ‚Ani muk‘ a pustili by se do nás, aby nám podřezali krk. Člověk by si z toho tolik nedělal, když umřít, tak umřít, ale hnusí se mi pomyšlení, že by na mě takoví lidé sáhli. A pak, mají asi tupé nože! Ach, můj božíčku!“

„Už mlčte, prosím vás,“ řekla Cosetta, „a všechno dobře zavřete!“

Cosetta byla vyděšena tragédií, kterou právě zaimprovizovala Toussaintka, a možná i stále se vracející vzpomínkou na zjevení minulého týdne, a proto si služebné ani netroufala říci: „Jděte se přece podívat na kámen, který dal někdo na lavičku!“

Měla strach, že by musila znovu zavírat dveře u okna, a nařídila, aby Toussaintka prohlédla dům od půdy až do sklepa; pak se zavřela ve svém pokoji, zastrčila závory, podívala se pod postel, lehla si a špatně spala. Celou noc viděla kámen, veliký jako hora a plný slují.

Při východu slunce – a vlastností východu slunce je, že nás přiměje k smíchu nade všemi můrami noci a že nám vyloudí úsměv úměrně velký strachu, který jsme prožili –, když tedy slunce vyšlo a Cosetta se probudila, myslila na prožité zděšení jako na těžký sen a řekla si:

„Co mě to jen napadlo? To je jako s těmi kroky, které jsem, jak se mi zdálo, slyšela minulý týden v zahradě! To je jako v noci s tím stínem od komínu! Copak se ze mne stává zbabělec?“

Slunce, deroucí se štěrbinami okenic a barvící damaškové záclony do purpurova, ji natolik uklidnilo, že z její mysli zmizelo všechno, i ten kámen.

„Na lavici nebyl kámen, právě tak, jako v zahradě nebyl muž s kulatým kloboukem; o tom kameni se mi zdálo jako o všem ostatním.“

Oblékla se, sestoupila do zahrady, doběhla k lavičce a pocítila, jak jí na čele vyvstává chladný pot. Kámen tam byl.

Ale to byl jen okamžik. Co nás v noci děsí, to ve dne probouzí naši zvědavost.

„Ale co,“ řekla si, „podívejme se přece!“

Zdvihla kámen, byl dost veliký. Pod ním leželo cosi podobného dopisu.

Bílá papírová obálka. Cosetta ji vzala do ruky. Nebyla tam adresa na jedné ani pečeť na druhé straně. Ale obálka, ačkoli otevřená, nebyla prázdná. Uvnitř bylo vidět papíry.

Cosetta sáhla do obálky. Už se nebála, už nebyla zvědavá; cítila vzrůstající úzkost.

Vytáhla z obálky jakýsi papírový sešitek s očíslovanými stránkami; na každé stránce bylo napsáno několik řádek – dosti hezkým a velmi vypsaným písmem, pomyslila si Cosetta.

Hledala nějaké jméno. Nebylo tam. Nějaký podpis. I ten chyběl. Komu to bylo určeno? Pravděpodobně jí, protože neznámá ruka položila balíček na její lavičku. Kdo jí to posílá? Zmocnilo se jí neodolatelné okouzlení, pokusila se odvrátit oči od listů, které se jí chvěly v rukou, rozhlédla se po obloze, po ulici, po akátech, stopených ve světle, po holubech, kteří poletovali nad sousední střechou, a pak se její pohled prudce sklonil k rukopisu: řekla si, že se musí dovědět, co je uvnitř.

A četla:

## (4)  
Srdce pod kamenem

Vejde-li se vesmír do jedné bytosti, vzepne-li se bytost až k samému Bohu, tomu se říká láska.

  

V lásce andělé pozdravují hvězdy.

  

Duše je dvakrát smutná, je-li smutná z lásky.

Jaká prázdnota, chybí-li nám bytost, která jediná naplňuje svět! A jak je pravdivé, že se milovaná bytost stává Bohem. Chápali bychom, že by na ni Otec všehomíra mohl žárlit, kdyby on sám to všechno nebyl stvořil zřejmě pro duši a duši pro lásku.

  

Jediné pousmání, jež zahlédneme pod bílým krepovým kloboučkem s fialovým závojem, stačí, aby duše vešla do krajin snů.

  

Za vším je Bůh, ale všechno Boha skrývá. Věci jsou černé, stvoření neprůhledná. Milujeme-li nějakou bytost, činíme ji průsvitnou.

  

Některé myšlenky jsou modlitbami. Jsou chvíle, kdy duše padne na kolena, ať se k tomu tělo staví jakkoliv.

  

Milenci si dovedou odloučenost nahradit tisíci smyšlenkami, v nichž přese všechno zůstala skutečnost. Nesmějí se vídat, nesmějí si psát; vymýšlejí si však plno tajných možností, aby se dorozuměli. Jejich poslíčkem jsou ptáčci zpěváčci, vůně květin, smích dětí, slunce, které svítí, vzdechy větru, hvězdné paprsky, všechno, co žije. A proč by ne? Všechno, co Bůh stvořil, je stvořeno, aby sloužilo lásce. Láska je dosti mocná, aby pověřila přírodu svými vzkazy.

Ó, jaro, tys milostný dopis, který jí tu právě píšu!

  

Srdce má budoucnost mnohem spíše než hlava. Jedině láska může zaneprázdnit a vyplnit věčnost. K nekonečnosti patří nevyčerpatelnost.

  

Láska je součástí duše. Podstata obou je táž. Obě, duše i láska, jsou výronem božství, které nic nemůže porušit, rozdrobit, zničit. Je to ohnisko v nás, nesmrtelné a nekonečné, jež nic neumenší a neuhasí. Cítíme, jak se propaluje až do morku kostí, a vidíme, jak září až do nejzazších hlubin nebes.

  

Milování! Zbožňování! Milostná shodo dvou duší, které si rozumějí, které jsou zajedno, pohledů, které si vidí až na dno! Blažené chvíle, už nemeškejte! Samotáři, kteří se dva a dva procházíte po večerech! Dnové požehnaní a zářiví! Kolikrát se mi zdálo, že se hodiny občas odlučovaly od života andělů, aby zde na zemi procházely osudem lidí.

  

Bůh nemůže nic přidat ke štěstí milenců, leda by k němu přidal trvání bez konce. Po životě plném lásky – lásku navěky. To je vskutku něco navíc; ale zvětšit intenzitu nevýslovné blaženosti, kterou láska dává duši na tomto světě, toho není mocen ani sám Bůh. Bůh je plnost nebe, láska je plnost člověka.

  

Hledíte na hvězdy z dvojího důvodu: jsou zářivé a neproniknutelné. Ale zde máte na očích něžnější vyzařování a větší mystérium, ženu.

  

Ať jsme, kdo jsme, všichni máme blízké bytosti. Chybějí-li nám, chybí nám vzduch a zalykáme se. A to je smrt. Umřít z nedostatku lásky je věc hrozná. Zalkne se duše!

  

Když láska slila a smísila dvě bytosti v andělskou, posvátnou jednotku, tajemství života je pro ně objeveno; je to pak jen dvojí vyjádření téhož osudu; jsou to vlastně už jen dvě křídla téhož ducha. Milujte se! Buďte v nebi!

  

Od chvíle, kdy mimo vás projde žena, která při chůzi vyzařuje světlo, jste ztraceni, milujete. Nezbude vám než myslit na ni tak, že ji přinutíte, aby sama myslila na lásku.

  

Co láska začala, může dovršit jen Bůh.

  

Pravá láska si zoufá a je okouzlena nad ztracenou rukavicí nebo nad nalezeným kapesníčkem a potřebuje celou věčnost pro svou oddanost a své naděje. Je v ní zároveň něco z nekonečně velikého i z nekonečně malého.

  

Jste-li kámen, buďte magnetem, jste-li rostlina, buďte citlivkou. Jste-li člověk, buďte láskou.

  

Lásky se nedosytíš. Má-li člověk štěstí, chce ráj; má-li ráj, chce nebe. Ó vy, kteří jste zamilováni, to všechno je v lásce. Hleďte se v ní toho všeho dopídit. Podobně jako nebesa, i láska má dar rozjímání a navíc ještě rozkoš.

  

„Chodí ještě do Lucemburské zahrady?“

„Nechodí, pane.“

„Chodí stále na mši do tohoto kostela?“

„Už sem nechodí.“

„Bydlí pořád v tomhle domě?“

„Odstěhovala se.“

„Kam?“

„Neřekla.“

Jak je ponuré, když člověk nezná adresu vlastní duše.

  

Láska má své dětinskosti, ostatní vášně své malichernosti. Hanba vášním, které člověka snižují, čest těm, které ho učí vidět dětskýma očima!

  

Je to podivná věc, slyšeli jste kdy o ní? Jsem ve tmách. Jedna bytost mi vzala na odchodu nebe.

  

Ach, být tak pochováni bok po boku v témž hrobě, ruku v ruce, a chvílemi ve tmách něžně se pohladit, to by stačilo mé věčnosti.

  

Vy, kteří trpíte, protože máte rádi, milujte ještě více. Umírat láskou znamená láskou žít.

  

Milujte! Pochmurné hvězdné proměňování je přimíšeno k těmto mukám. V tomto posledním zápase je zároveň extáze.

  

Šťastní ptáci! Zpívají, protože mají hnízdo.

  

Láska je nebeské vdechování rajského vzduchu.

  

Ó srdce hluboká, moudří duchové, berte život, jak jej Bůh stvořil. Je to dlouhá zkouška, nepochopitelná průprava k osudu, jehož neznáme. Osud, tentokrát opravdový, začíná pro člověka na prvním stupni do hrobu. Tehdy se mu cosi zjeví a začíná rozlišovat konečno. Zastavte se u slova – konečno. Živoucí lidé vidí nekonečno. Konečno se zjeví teprve těm, kdo umřeli. Zatím milujte, trpte, doufejte a rozjímejte! Běda tomu, kdo miloval jen tělo, tvar, zdání! Smrt ho o všechno obere. Pokuste se milovat duši, pak se s ní shledáte.

  

Potkal jsem na ulici chudičkého mladého člověka, který miloval. Měl starý klobouk a jeho šaty byly ošumělé; lokty prodřené; jeho střevíce nabíraly vodu a duší mu prosakovaly hvězdy.

  

Jak veliká věc je být milován! Ale oč větší je milovat! Vášní srdce dospěje až k heroičnosti. Není pak v jeho složení nic nečistého; opírá se jen o vznešenost a velikost. Nedůstojná myšlenka v něm pak už nevzklíčí právě tak jako se kopřiva neuchytí na ledu. Vznešená a zářivě jasná duše, nepřístupná vášním a hrubým vznětům, povznesená nad mraky a stíny vezdejšího světa, nad bláznivostmi, lžemi, nad nenávistmi, marnivostmi a bědami, je ubytována v nebeském azuru a vnímá už jen hluboké záchvěvy v útrobách osudu, jako horští obři vnímají otřesy země.

  

Kdyby už nebylo nikoho, kdo by miloval, slunce by uhaslo.

## (5)  
Když si Cosetta přečtla psaní

Zatímco Cosetta četla, upadala pomalu v snění. Ve chvíli, kdy zvedla oči od poslední řádky sešitku, kráčel vítězoslavně podle mříže, byla to jeho chvíle, krásný důstojník. Cosetta si řekla, že je ohyzdný.

A znovu se dala do prohlížení sešitu. Byl popsán písmem, jejž Cosetta shledávala úchvatným; touž rukou, ale různým inkoustem, někdy velmi černým, jindy bledším, podle toho, jak se přilévá inkoustu do kalamáře, a byl tedy psán v různé dny. A přece to byla jediná myšlenka, která se tu rozvíjela, vzdech za vzdechem, nepravidelně, neuspořádaně, bez výběru, bez cíle, nahodile. Cosetta nikdy nic podobného nečetla. Rukopis, v němž viděla víc jasu než temnoty, jí připadal jako pootevřená svatyně. Každá tajemná řádka jí svítila před očima a zaplavovala jí srdce podivným jasem. Výchova, které se jí dostalo, mluvila neustále jen o duši a nikdy o lásce, asi tak, jako bychom mluvili o pochodni, ale nikdy o plameni. Ten patnáctistránkový rukopis jí naráz a jemně odhalil celou lásku, bolest, osud, život, věčnost, počátek i konec. Jako by se otevřela ruka a hodila jí nečekaně hrst paprsků. Z těch několika řádků vyciťovala vášnivou, horoucí, ušlechtilou a čestnou povahu, svatou vůli, nesmírnou bolest a nesmírnou naději, sklíčené srdce a bohaté nadšení. Co byl ten rukopis? Dopis. Dopis bez adresy, bez oslovení, bez data, bez podpisu, naléhavý a nezištný, záhada plná pravd, poselství lásky, stvořené k tomu, aby bylo přineseno andělem a přečteno pannou, dostaveníčko smlouvané mimo tuto zemi, milostné psaníčko, které přelud poslal stínu. Vyrovnaný a sklíčený neznámý byl patrně odhodlán hledat útočiště ve smrti a proto své neznámé takto sděloval tajemství osudu, klíč k životu, lásku. Bylo to psáno někým, kdo byl na pokraji hrobu a čelem se dotýkal nebes. Řádky, které skanuly jedna po druhé na papír, byly jako krůpěje duše.

A teď, od koho jsou ty řádky? Kdo je asi psal?

Cosetta nebyla ani na chvíli na rozpacích. Jediný muž.

On!

V mysli se jí rozednilo. Všechno si opět připamatovala. Zakoušela neslýchanou radost a hlubokou úzkost. Byl to on! On jí napsal! On tu byl! Jeho ruka prošla touto mříží! Zatímco ona na něho pomalu zapomínala, on ji našel! Ale což na něho zapomněla? Ne, nikdy. Byla bláhová, že tomu mohla na chvíli věřit. Vždycky ho milovala, vždycky ho zbožňovala. Oheň byl pokryt popelem a nějaký čas doutnal, ale – to dobře cítila – propálil se do hloubky a teď propukl znovu a celou ji zachvátil. Ten sešitek byl jako ohnivá jiskra, která přelétla z jeho duše do její. Cítila, jak znovu zažehuje obrovský požár. Odevzdaně se nechávala proniknout každým Mariovým slovem.

„Ach, ano!“ říkala si. „Jak je mi to všechno známé! To všechno jsem už četla v jeho očích.“

Když už potřetí prohlížela sešitek, důstojník Théodule se vracel podél mříže a zařinčel ostruhami o dlažbu. Cosetta byla donucena pozdvihnout oči. Shledala, že je nudný, malicherný, hloupý, k ničemu, ješitný, nijak hezký, drzý a vlastně ošklivý. Důstojník si myslil, že se musí na ni usmát. Obrátila se zahanbená a rozhořčená. Nejraději by mu byla hodila něco na hlavu.

Utekla, vrátila se do domu a zavřela se ve svém pokoji, aby si znova mohla přečíst rukopis, aby se mu naučila nazpaměť a aby přemýšlela. Když si jej pečlivě přečtla, políbila jej a zastrčila za živůtek.

Byla ztracena. Opět se propadala do nesmírnosti andělské lásky. Rajská propast se znovu otevřela.

Celý den byla jako ohlušená. Málem nemohla ani myslit; zcuchaná přadénka myšlenek se nedala rozmotat; Cosetta tápala, a zatímco se chvěla obavou, doufala. V co doufala?

V nic určitého. Netroufala si nic namlouvat a nechtěla nic odmítat. Chvílemi bledla v obličeji a po těle jí probíhal mráz. Občas se jí zdálo, že se octla na jiné planetě; ptala se: „Je to možné?“ a hledala pod živůtkem milovaný papír, tiskla jej k srdci, cítila jeho hrany na svém těle, a kdyby ji byl Jean Valjean v tu chvíli viděl, byl by se zachvěl před zářivou a nepoznanou radostí, která jí jiskřila zpod obočí.

„Ach! Ano!“ myslila si. „To je jistě on! Je to jeho poselství pro mne!“ A v duchu se ujišťovala, že jí byl vrácen jenom na přímluvu andělů a rozmarem nebes.

Ó proměny lásky! Ó sny! Nebeskou náhodou a přímluvou andělů byla vlastně chlebová kulička, kterou hodil jeden zloděj druhému ze dvora Karla Velikého do lvího příkopu přes střechu věznice Force.

## (6)  
Údělem stáří je včas odejít

Když nastal večer, Jean Valjean odešel a Cosetta se ustrojila. Upravila si účes, který jí nejlépe slušel, a oblékla si šaty s poněkud větším výstřihem, odhalujícím kousek hrdla, s výstřihem, jakému dívky říkají ‚trochu odvážný‘. Nebyl však ani trochu ‚odvážný‘, ale slušelo jí to lépe než jindy. Nastrojila se tak, aniž sama věděla proč.

Chtěla jít na procházku? Ne.

Čekala návštěvu? Ne.

Za soumraku sešla do zahrady. Toussaintka byla zaměstnána v kuchyni, jejíž okna vedla do dvorku.

Cosetta se začala procházet pod větvemi, občas je rozhrnujíc, protože se skláněly velmi nízko.

Tak se dostala až k lavičce.

Kámen ležel na svém místě.

Sedla si a položila měkce svou bílou ruku na kámen, jako by ho chtěla pohladit a poděkovat mu.

Náhle se jí zmocnil nevysvětlitelný dojem, který pociťujeme, stojí-li někdo za námi a my ho nevidíme.

Ohlédla se a vstala.

Byl to on.

Měl obnaženou hlavu. Byl bledý a pohublý. Taktak že rozeznala jeho černý oblek. Večerní šero zdůrazňovalo bledost krásného čela a obestíralo jeho oči temnotou. Pod závojem nesrovnatelné něhy spočíval na něm nádech smrti a noci. Jeho obličej byl osvětlen jasem zmírajícího dne a myšlenkou odcházející duše.

Zdálo se, že to ještě není přízrak a že to už není člověk.

Jeho klobouk ležel pohozen několik kroků opodál v houští.

Cosetta ani nevykřikla, protože div neomdlela. Pomalu couvala, protože cítila, že je přitahována. On se ani nepohnul. Obklopovalo ho cosi nevýslovného a smutného, jeho pohled cítila, ale neviděla.

Ustupujíc narazila Cosetta na strom a opřela se o něj. Kdyby tam ten strom nestál, byla by upadla.

A tehdy zaslechla jeho hlas, hlas, který předtím nikdy opravdu neslyšela, který byl sotva o něco hlasitější než šumění listí, a šeptal:

„Odpusťte mi, že jsem zde. Srdce mi přetéká, už jsem nemohl v takovém stavu žít, a proto jsem přišel. Přečetla jste si, co jsem zde na tu lavičku položil? Poznáváte mě trochu? Nebojte se mě. Pamatujete se na ten den, už je to dlouho, kdy jste na mne pohlédla? Bylo to v Lucemburské zahradě, u sochy gladiátora. A na den, kdy jste šla přede mnou? Bylo to 16. června a 2. července. Bude to pomalu rok. Už velmi dlouho jsem vás nespatřil. Ptal jsem se babky, která vybírá poplatek za sedátka, ale řekla mi, že vás už nikdy neviděla. Bydlila jste v Západní ulici ve třetím poschodí nového domu, vidíte, že to vím. Sledoval jsem vás. Co jsem měl dělat? A pak jste zmizela. Jednou jsem myslil, že vás vidím, když jsem právě četl noviny pod loubím Odeonu. Rozběhl jsem se. Ale ne. Byla to osoba, která jen měla stejný klobouk jako vy. Chodívám sem v noci. Nebojte se, nikdo mě nevidí. Chodím se zblízka dívat na vaše okna. Chodím lehce, abyste neslyšela, protože byste se mohla vylekat. Onehdy večer jsem stál za vámi, vy jste se obrátila a já uprchl. Jednou jsem vás slyšel zpívat. Byl jsem šťasten. Vadí vám to, poslouchám-li váš zpěv za okenicemi? To vám přece neublíží. Řekněte, že ne? Hleďte, jste můj anděl, dovolte mi, abych směl někdy přijít. Myslím, že umřu. Ach, kdybyste věděla, jak vás zbožňuju! Promiňte mi, mluvím k vám, a ani nevím, co říkám, snad se na mne hněváte; opravdu se hněváte?“

„Ach, maminko!“ vzdychla Cosetta.

Hroutila se, jako by umírala.

Zachytil ji, když klesala, zachytil ji do náruče, přivinul ji pevně k sobě, nevěděl ani, co činí. Podpíral ji a sám vrávoral. Byl jako zpit; blýskalo se mu před očima; nemohl se soustředit; zdálo se mu, že koná náboženský obřad a že se dopouští svatokrádeže. Ostatně ani dost málo netoužil po té úchvatné ženě, jejíž tělo cítil na své hrudi. Byl zmaten láskou.

Vzala mu ruku a položila si ji na srdce. Ucítil pod šaty papír a řekl zajíkavě:

„Vy mě tedy milujete?“

„Mlč! Však to víš!“

A skryla svou zardělou tvář na prsa pyšného a opojeného mladíka.

Klesl na lavičku a ona vedle něho. Neměli slov. Hvězdy se počaly třpytit. Jak se stalo, že se jejich rty setkaly? Jak se stává, že pták zpívá, že taje sníh, že se růže rozvíjí, že máj rozkvétá a že se úsvit bělá za černými stromy na vrcholku chvějících se pahorků?

Polibek, a to bylo všechno.

Oba se zachvěli a zadívali se na sebe ve tmě rozzářenýma očima.

Necítili ani noční chlad, ani studený kámen, ani vlhkou zemi, ani orosenou trávu, jen se dívali, srdce plná myšlenek. Vzali se za ruce, aniž si to uvědomili.

Neptala se ho, ani na to vlastně nevzpomněla, kudy vstoupil a jak vnikl do zahrady. Zdálo se jí samozřejmé, že tu je!

Chvílemi se Mariovo koleno dotklo kolena Cosettina a oba se zachvěli.

Občas Cosetta zajíkavě promluvila. Duše se jí chvěla na rtech jako rosná krůpěj na květu.

Ponenáhlu se rozpovídali. Po mlčení, které překypuje citem, následovala sdílnost. Nad hlavami se jim klenula jasná a nádherná noc. Obě bytosti, čisté jako andělé, si pověděly všechno, své sny, svá opojení, svá zanícení, své myšlenky, svá pochybování, pověděly si o tom, jak se na dálku zbožňovaly, o tom, jak po sobě toužily a jak byly zoufalé, když se už nevídaly. Svěřily si s naprostou důvěrností, kterou nic nemohlo už zvětšit, všechny své nejskrytější a nejtajnější myšlenky. Vyprávěly si s cudnou vírou v iluze všechno, co jim láska, mládí a zbytek dětství, který jim zůstal, vkládaly do duší. Ta dvě srdce se přelila jedno do druhého, takže si za hodinu vyměnily duše. Pronikli se, okouzlili se a navzájem byli oslněni.

Když skončili, když si všechno řekli, položila Cosetta Mariovi hlavu na rameno a zeptala se:

„Jak se jmenujete?“

„Marius,“ řekl. „A vy?“

„Jmenuji se Cosetta.“
