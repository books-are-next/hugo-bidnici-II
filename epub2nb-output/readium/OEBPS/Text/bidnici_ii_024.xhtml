<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>bidnici_ii-21</title>
		<link href="../Styles/bidnici_ii_idstyles.css" rel="stylesheet" type="text/css"/>
	</head>
	<body xmlns:xml="http://www.w3.org/XML/1998/namespace" id="bidnici_ii" xml:lang="cs-CZ">
		<div>
			<p id="toc_marker-2-1" class="MLP-uroven2-kapitola"><a id="x.25896"></a>KNIHA PRVNÍ<br/><a id="x.25899"></a>Válka mezi čtyřmi stěnami</p>
			<p id="toc_marker-2-1-1" class="MLP-uroven3-nadpis-ii"><a id="x.25902"></a>(1)<br/>Charybda předměstí Saint-Antoine<br/>a&nbsp;Scylla předměstí Temple</p>
			<p class="MLP-text-bez1radku">Obě nejpamátnější barikády, o&nbsp;nichž by se mohl zmínit pozorovatel sociálních chorob, nepatří vůbec do období, do něhož je umístěn děj této knihy. Ty dvě barikády, obě jako symboly&nbsp;– z&nbsp;dvojího různého hlediska&nbsp;– hrozné situace, vyrostly ze země za osudného povstání v&nbsp;červnu roku 1848, za největších pouličních bojů, jaké dějiny viděly.</p>
			<p class="MLP-text">Někdy se stane, že chátra, ta velká nešťastnice, se ohrazuje dokonce i&nbsp;proti zásadám, proti volnosti, rovnosti a&nbsp;bratrství, i&nbsp;proti všeobecnému hlasovacímu právu, proti vládě všech vykonávané všemi; ohrazuje se z&nbsp;hloubi svých úzkostí, malomyslností, běd, horeček, soužení, odporných výparů, z&nbsp;hloubi nevědomosti, temnot, a&nbsp;stává se, že lůza svádí bitvu s&nbsp;lidem.</p>
			<p class="MLP-text">Sebranka napadá veřejné právo; ochlokracie povstává proti demokracii. To pak jsou chmurné dny, neboť v&nbsp;šílení je jistá část práva a&nbsp;v&nbsp;souboji kus sebevraždy, a&nbsp;slova, která chtějí být nadávkou, jako sebranka, chátra, ochlokracie, lůza, bohužel spíše potvrzují chybu těch, kdo vládnou, než chybu těch, kdo trpí; spíše chybu výsadami obdařených než chybu vyděděnců.</p>
			<p class="MLP-text">My tato slova nikdy nepronášíme bez bolesti a&nbsp;bez úcty, neboť filozofie, jestliže zkoumá případy, s&nbsp;nimiž ona slova souvisí, nachází v&nbsp;nich často mnoho vznešenosti po boku bídy. Athény byly ochlokracie; gézové vytvořili Holandsko; lůza nejednou zachránila Řím; a&nbsp;chátra následovala Ježíše Krista.</p>
			<p class="MLP-text">Není myslitele, který by se občas nezamyslil nad velebností spodiny.</p>
			<p class="MLP-text">Svatý Jeroným měl bezpochyby na mysli právě chátru, všechny ty ubožáky, všechny ty tuláky a&nbsp;chudáky, z&nbsp;nichž vyšli apoštolově a&nbsp;mučedníci, když pronesl záhadný výrok:</p>
			<p class="MLP-text--I">Fex urbis, lex orbis.<span class="char-style-override-5"><a id="footnote-3409-72-backlink" class="footnote-link" href="#footnote-3409-72">72</a></span><span class="Footnote-reference char-style-override-7"></span></p>
			<p class="MLP-text"><span>Rozjitření davu, který trpí a&nbsp;krvácí, jeho protismyslné násilnosti na zásadách, které jsou jeho životem, jeho způsob jednání proti právu, to jsou lidové státní převraty, které mají být potlačeny. Poctivý člověk věnuje davu svou oddanost, ale z&nbsp;lásky k&nbsp;němu se s&nbsp;ním pustí do boje. Ale jak ho omlouvá, třebas mu oponuje! Jak ho ctí, i&nbsp;když mu odporuje! Je to jeden ze vzácných okamžiků, kdy cítíme, že nás něco zaráží, i&nbsp;když činíme to, co máme; že nás něco téměř zrazuje, abychom nešli dále; setrváváme, neboť je to nutné; ale svědomí, kterému bylo vyhověno, je těžké, a&nbsp;vyplněnou povinnost bolí srdce.</span></p>
			<p class="MLP-text">Pospěšme si říci, že výjimečnou událost z&nbsp;června roku 1848 je téměř nemožno zařadit do filozofie dějin. Všechna slova, která jsme právě vyřkli, musí být vymazána, jde-li o&nbsp;toto podivuhodné srocení, ve kterém vyciťujeme posvátnou úzkost práce, která se domáhá svých práv. Bylo povinností vzpouru potřít, neboť ohrožovala republiku. Čím však byl v&nbsp;podstatě červen roku 1848? Vzpourou lidu proti sobě samému.</p>
			<p class="MLP-text">Kde máme námět stále na paměti, tam se vpravdě od něho neodchylujeme; budiž nám tedy dovoleno, abychom upoutali čtenářovu pozornost na dvě zcela jedinečné barikády, o&nbsp;nichž jsme právě mluvili a&nbsp;které tuto vzpouru představovaly.</p>
			<p class="MLP-text">Jedna tarasila vchod do předměstí Saint-Antoine; druhá bránila přístup do předměstí Temple; ti, před nimiž se pod oslnivě modrým červnovým nebem tyčila tato dvě veledíla občanské války, nikdy na ně nezapomenou.</p>
			<p class="MLP-text"><span>Barikáda v&nbsp;Saint-Antoine byla obludná; byla na tři poschodí vysoká a&nbsp;sedm set stop široká. Tvořila hráz širokého soutoku tří ulic předměstí od jednoho rohu ke druhému; plná roklí, rozeklaná, samý vrub, rozsekaná, ozubená ohromnou puklinou, podepřená hromadami, které samy byly sem tam vybíhajícími baštami, mohutně se opírala o&nbsp;dvě velká předhoří předměstských domů a&nbsp;stála jako kyklopský násep v&nbsp;pozadí strašného náměstí, které vidělo 14.&nbsp;červenec. Devatenáct barikád se řadilo postupně v&nbsp;hloubi ulic za touto hlavní barikádou. Stačil pohled na ni, abyste v&nbsp;předměstí vycítili nesmírné utrpení smrtelného zápasu, který dospěl až ke krajní chvíli, kdy se úzkost mění v&nbsp;katastrofu. Z&nbsp;čeho postavili barikádu? Ze sutin tří šestiposchoďových domů, naschvál stržených, říkali jedni. Z&nbsp;obdivuhodného hněvu, říkali druzí. Vyhlížela uboze jako všechny výtvory nenávisti, byla to rozvalina. Mohlo se říci: kdo to stavěl? Mohlo se také říci: kdo to zničil? Byl to improvizovaný příboj. Hle, ty dveře, ta mříž, ta stříška, ty veřeje, ten rozbitý vařič, ten prasklý hrnec! Dejte sem všechno, naházejte sem všechno! Přistrčte, přivalte, přihrňte to lopatou, strhněte, zpřevracejte, zbořte všechno! Byla to symfonie dláždění, stavebního kamene, trámů, železných tyčí, šatstva, rozbitých okenních tabulek, rozpletené židle, zelného košťálu, hadrů, cárů a&nbsp;proklínání. Bylo to velkolepé i&nbsp;malicherné. Byla to zmatkem zpitvořená nevyzpytatelnost. Hmota vedle atomu; kus vyřazené zdi a&nbsp;rozbitá miska; hrozivé sbratření všech sutin; Sisyfos sem svalil svůj balvan a&nbsp;Job svůj střep. Jedním slovem, hrozné. Byla to akropole otrapů. Převržené vozy zpestřovaly svah; roztahoval se tam napříč ohromný valník s&nbsp;nápravou vztyčenou k&nbsp;nebi a&nbsp;podobal se jizvě na bouřlivém průčelí; dostavník, spojenými silami vesele vytažený až na vrchol nakupeniny, jako by stavitelé této divočiny chtěli hrůzu okořenit čtveráctvím, nabízel svou vypřáhnutou oj bůhvíjakým létajícím ořům. Ta obrovitá hromada, nános vzpoury, vyvolávala v&nbsp;duchu představu Ossy na Pélionu</span><span class="char-style-override-1"><a id="footnote-3409-73-backlink" class="footnote-link" href="#footnote-3409-73">73</a></span><span> všech revolucí; rok 1793 tu ležel na roku 1789, 9.&nbsp;thermidor na 10.&nbsp;srpnu, 18.&nbsp;brumaire na 21.&nbsp;lednu, vendémiaire na prairialu, rok 1848 na roku&nbsp;1830. Zvolené místo za to stálo, a&nbsp;ta barikáda byla hodna objevit se na prostranství, kde zmizela Bastila. Kdyby moře tvořilo hráze, stavělo by je podobně. Do této nestvůrně nakupeniny se obtiskla zuřivost příboje. Jaký to byl příboj? Dav. Zdálo se vám, že vidíte zkamenělou vřavu. Připadalo vám, že nad barikádou slyšíte bzučení, jako by zde, kolem svého úlu, poletovaly obrovité ďábelské včely násilného pokroku. Byla to houština? Bylo to bakchanále? Byla to pevnost? Jako by to zbudovala závrať máchnutím křídel. Něco z&nbsp;kalu ulice bylo v&nbsp;té baště a&nbsp;něco olympského v&nbsp;té směsici. Člověk tam v&nbsp;zoufalém neladu zahlédl krokve střech, kusy mansard s&nbsp;čalouny, okenní rámy se všemi zasklenými tabulkami zapíchnuté do trosek a&nbsp;očekávající ránu z&nbsp;děla, stržené komíny, skříně, stoly, lavice páté přes deváté byly v&nbsp;té vřavě, tisíceré chudé drobnosti, i&nbsp;žebrácký brak, který tají v&nbsp;sobě jak zuřivost, tak nicotu. Dalo by se říci, že to byl kus člověčiny, kus dřeva, železa, bronzu, kamene a&nbsp;že předměstí Saint-Antoine to sem před své dveře nametlo ohromným koštětem, budujíc barikádu ze své bídy. Pařezy podobné špalkům, potrhané řetězy, trámy s&nbsp;podpěrami podobné šibenicím, kola vodorovně trčící z&nbsp;trosek dodávaly tomu výtvoru zbudovanému anarchií ponurý vzhled bývalých mučidel, na nichž úpěl lid. Barikáda v&nbsp;Saint-Antoine použila všeho jako zbraně; všechno, co občanská válka může vrhnout na hlavu společnosti, pocházelo odtud; to nebyl boj, bylo to šílení; karabiny, které bránily tuto baštu a&nbsp;mezi nimiž bylo několik ručnic s&nbsp;hlavní na konci rozšířenou, vystřelovaly hliněné střípky, kůstky, knoflíky od šatů, dokonce kolečka od nočních stolků, střely nebezpečné už proto, že obsahovaly měď. Byla to barikáda zběsilosti; v&nbsp;oblacích dýmu nepopsatelně povykovala; vyzývajíc vojsko, pokryla se v&nbsp;některých okamžicích davem a&nbsp;vřavou; změť planoucích hlav ji korunovala: plnilo ji hemžení; měla ostnatý hřeben z&nbsp;ručnic, ze šavlí, holí, seker, pík a&nbsp;bajonetů; široký červený prapor tam práskal ve větru; bylo z&nbsp;ní slyšet povely, útočné písně, víření bubnů, vzlyky žen a&nbsp;výbuchy temného smíchu k&nbsp;smrti vyhladovělých. Byla nezměrná a&nbsp;živoucí; a&nbsp;jako ze hřbetu elektrického zvířete sršely z&nbsp;ní jiskry blesků. Duch revoluce přikrýval svým mrakem vrcholek, kde hřměl hlas lidu podobný hlasu božímu; podivná vznešenost se linula z&nbsp;oné snůšky rumu. Byla to kupa odpadků a&nbsp;byl to Sinaj.</span></p>
			<p class="MLP-text"><span>Jak jsme už prve řekli, útočila ve jménu revoluce. Na co? Na revoluci. Tato barikáda, do níž se vtělila náhoda, nářek, zděšení, neznámo, měla proti sobě ústavodárné shromáždění, svrchovanost lidu, všeobecné hlasování, národ, republiku; byla to Carmagnola vzdorující Marseillaise.</span></p>
			<p class="MLP-text">Šílené, ale hrdinné vyzvání na souboj, neboť toto starobylé předměstí je hrdina.</p>
			<p class="MLP-text">Předměstí a&nbsp;jeho hradba si navzájem pomáhaly. Předměstí krylo své boky hradbou, hradba se opírala o&nbsp;předměstí. Rozlehlá barikáda se tyčila jako útesy, o&nbsp;které se rozbíjela strategie generálů v&nbsp;Africe. Její sluje, nádory, bradavice, její hrby se takřka šklíbily a&nbsp;chechtaly zpod dýmu. Kartáče tam mizely v&nbsp;beztvárnu; granáty se v&nbsp;něm potápěly, byly pohlcovány, padaly jako do propasti; kulkám se dařilo jen provrtávat díru v&nbsp;díře; k&nbsp;čemu střílet z&nbsp;děl do chaosu? A&nbsp;pluky, zvyklé na nejdivočejší válečné výjevy, pozorovaly znepokojenými zraky tu odrůdu hradby podobné divokému zvířeti, ježatou jako kanec a&nbsp;ohromnou jako pohoří.</p>
			<p class="MLP-text">Vystrčil-li někdo odvážně hlavu za výběžkem, který tvořila výkladní skříň Dallemagnova obchodu, čtvrt míle odtud, na rohu ulice Temple, která ústí do bulváru blízko Vodárny, zahlédl v&nbsp;dálce nad průplavem, v&nbsp;ulici, která jde nad podjezdy Belleville, na nejvyšším bodu jejího stoupání podivnou zeď, sahající až k&nbsp;druhému patru domovních průčelí, jakousi spojovací čáru mezi domy nalevo a&nbsp;napravo, jako by sama ulice sklonila svou nejvyšší zeď, aby se náhle uzavřela. Zeď byla vystavěna z&nbsp;dlažebního kamene. Byla přímá, bezvadná, chladná, kolmá, zarovnaná podle úhelníku, napjatá podle šňůry, urovnaná podle olovnice. Stavěna byla bezpochyby bez malty jako některé římské stavby, ale to ani nerušilo její přísnou architekturu. Podle výšky bylo možno soudit na její mohutnost. Hlavní římsa byla navlas souběžná se základy. Na šedém povrchu bylo místy pozorovat téměř neviditelné střílny, které se podobaly černým nitkám. Střílny byly rozloženy pravidelně od sebe. Kam oko dohlédlo, byla ulice opuštěna. Všechna okna a&nbsp;všechny dveře byly zavřeny. V&nbsp;pozadí se tyčila přehrada, která z&nbsp;ulice tvořila slepou uličku; nehybná a&nbsp;klidná stěna; nikoho tam nebylo vidět ani slyšet, žádný výkřik, žádný ruch ani dech. Hrobka.</p>
			<p class="MLP-text"><span>Oslňující červnové slunce zaplavovalo světlem tuto příšernou věc.</span></p>
			<p class="MLP-text">Byla to barikáda předměstí Temple.</p>
			<p class="MLP-text">Jakmile se někdo dostal na její území a&nbsp;jakmile ji zpozoroval, ani nejodvážnější chlapík se nemohl nezamyslit nad tímto tajemným zjevem. Bylo to upravené, zaškatulkované, pokryté taškami, přímočaré, souměrné a&nbsp;pohřební. Bylo v&nbsp;tom trochu vědy a&nbsp;trochu temna. Člověk vyciťoval, že stavbu této barikády vedl buď geometr, nebo přízrak. Při pohledu na ni jste bezděčně ztlumili hlas.</p>
			<p class="MLP-text">Odvážil-li se chvílemi voják, důstojník nebo zástupce lidu přejít opuštěnou ulicí, bylo slyšet ostrý a&nbsp;slabý svist a&nbsp;chodec klesal raněn nebo mrtev, anebo, unikl-li, bylo vidět, jak se kulka zaryla do některé zavřené okenice, do spáry mezi dvěma kameny, do omítky. Někdy to byl kartáčový náboj, neboť mužové na barikádě si ze dvou kusů plynových litinových rour, ucpaných na jednom konci koudelí a&nbsp;kamnářskou hlínou, zrobili dvě malá děla. Žádné vydání za přebytečný prach. Téměř každá rána znamenala zásah. Sem tam několik mrtvol a&nbsp;kalužiny krve. Vzpomínám si na běláska, který poletoval ulicí. Léto se nezříká svých práv.</p>
			<p class="MLP-text">Okolní portály domovních vrat byly zataraseny raněnými. Bylo cítit, že na vás stále míří někdo neviditelný; bylo zřejmé, že na mušce je celá ulice.</p>
			<p class="MLP-text">Pochmurnou hradbu, vtělenou nehybnost a&nbsp;nečinnost, odkud vycházela smrt, pozorovali vážní a&nbsp;soustředění vojáci útočné čety, namačkaní za vyvýšeninou, kterou u&nbsp;vchodu do předměstí Temple tvořil klenutý most průplavu. Někteří se plazili až na vrchol ohbí mostu, pečujíce o&nbsp;to, aby jejich čáky nepřečnívaly. Udatný plukovník Monteynard se této barikádě s&nbsp;hrůzou obdivoval: „<span class="MLP-znak-kurziva-11b">Jak je postavena!</span>“ říkal jakémusi zástupci lidu. <span class="MLP-znak-kurziva-11b">„Ani jediný kámen nepřečnívá z&nbsp;řady. Hotový porcelán.“</span> Vtom kulka rozlomila záslužný kříž na jeho prsou a&nbsp;plukovník klesl.</p>
			<p class="MLP-text">„Zbabělci!“ říkalo se. „Jen ať se ukážou! Ať je vidíme! Netroufají si! Schovávají se!“&nbsp;– Barikáda předměstí Temple, kterou bránilo osmdesát mužů a&nbsp;do které se dobývalo deset tisíc vojáků, odolávala tři dny. Čtvrtého dne to udělali jako v&nbsp;Záči<span class="char-style-override-1"><a id="footnote-3409-74-backlink" class="footnote-link" href="#footnote-3409-74">74</a></span> a&nbsp;v&nbsp;Constantine: prorazili domy, přešli po střechách a&nbsp;ztekli barikádu. Ani jeden z&nbsp;osmdesáti „zbabělců“ nepomyslil na útěk, všichni tam našli smrt kromě vůdce Barthélémyho, o&nbsp;němž budeme vypravovat co nevidět.</p>
			<p class="MLP-text">Barikáda Saint-Antoine byla vřavou hromů, barikáda Temple byla samo mlčení. Mezi oběma hradbami byl rozdíl jako mezi obrovitostí a&nbsp;příšerou. Jedna se podobala tlamě, druhá škrabošce.</p>
			<p class="MLP-text">Připustíme-li, že obrovské a&nbsp;temné červnové povstání bylo složeno z&nbsp;hněvu a&nbsp;záhady, cítil člověk v&nbsp;první barikádě draka a&nbsp;ve druhé sfingu.</p>
			<p class="MLP-text">Obě pevnosti byly zbudovány dvěma muži, z&nbsp;nichž jeden se jmenoval Cournet a&nbsp;druhý Barthélémy. Cournet zbudoval barikádu v&nbsp;Saint-Antoine, Barthélémy barikádu Temple. Každá byla stvořena k&nbsp;obrazu svého budovatele.</p>
			<p class="MLP-text">Cournet byl muž vznosné postavy; měl široká ramena, rudý obličej, drtivé pěsti, odvážnou mysl, věrnou duši, upřímný a&nbsp;strašný pohled. Neohrožený, rázný, prchlivý bouřlivák; nejstatečnější z&nbsp;lidí a&nbsp;nejobávanější z&nbsp;bojovníků. Válka, bitva, potyčka byly živlem, v&nbsp;němž se mu dobře dýchalo a&nbsp;který ho rozradostňoval. Býval námořním důstojníkem a&nbsp;podle pohybů a&nbsp;hlasu bylo znát, že je rodem od moře a&nbsp;přichází z&nbsp;bouře; do boje vnášel orkán. Ač nebyl génius, bylo v&nbsp;něm cosi z&nbsp;Dantona, tak jako Danton nebyl bůh, a&nbsp;přesto měl v&nbsp;sobě cosi z&nbsp;Herkula.</p>
			<p class="MLP-text"><span>Hubený, vetchý, bledý, mlčenlivý Barthélémy byl tragický gamén; když ho jednou zpolíčkoval strážník, vyčíhal si jej a&nbsp;zabil; v&nbsp;sedmnácti letech byl poslán na galeje. Vyšel z&nbsp;nich a&nbsp;postavil tuto barikádu.</span></p>
			<p class="MLP-text">Později, osudná věc, Barthélémy zabil Courneta v&nbsp;Londýně, kam se oba psanci uchýlili. Byl to truchlivý souboj. Po nějakém čase byl Barthélémy stržen do jednoho z&nbsp;tajemných dobrodružství, v&nbsp;nichž má slovo i&nbsp;milostná vášeň, do neštěstí, ve kterém francouzská spravedlnost vidí polehčující okolnost a&nbsp;v&nbsp;němž spravedlnost anglická vidí jen smrt; byl pověšen. Temný společenský řád je už tak uzpůsoben, že z&nbsp;hmotného nedostatku, z&nbsp;mravní neuvědomělosti tato ubohá bytost, která měla v&nbsp;sobě jistě silnou, ba snad i&nbsp;výjimečnou inteligenci, začala galejemi ve Francii a&nbsp;skončila na anglické šibenici. Barthélémy vztyčoval jen jediný prapor&nbsp;– prapor smuteční.</p>
			<p id="toc_marker-2-1-2" class="MLP-uroven3-nadpis">(<a id="x.25905"></a>2)<br/>Co si počít v&nbsp;propasti, ne-li rozprávět</p>
			<p class="MLP-text-bez1radku">Šestnáct let už něco znamená v&nbsp;podzemní výchově lidu ke vzpouře a&nbsp;červen 1848 věděl již mnohem víc než červen 1832. Také barikáda v&nbsp;ulici Chanvrerie byla jen ukázkou a&nbsp;zárodkem ve srovnání s&nbsp;oběma obrovskými barikádami, které jsme právě popsali; ale na svou dobu byla hrozná.</p>
			<p class="MLP-text"><span>Povstalci využili noci pod dozorem Enjolrasovým, protože si Marius ničeho nevšímal. Barikádu nejen opravili, ale i&nbsp;zvýšili. </span><span>Pozvedli</span><span> ji o&nbsp;dvě stopy. Železné tyče zaražené do dlažby se podobaly vztyčeným kopím. Změť odevšad sehnaných sutin utěsňovala val. Hradba byla uvnitř dovedně upravena ve stěnu a&nbsp;zvenčí přeměněna v&nbsp;houští.</span></p>
			<p class="MLP-text">Znovu upravené schody z&nbsp;dlažebních kamenů dovolovaly vystoupit na zeď jako na citadelu.</p>
			<p class="MLP-text">Při úklidu barikády vynesli z&nbsp;dolní místnosti haraburdí, z&nbsp;kuchyně udělali polní nemocnici, obvázali raněné, posbírali prach roztroušený po zemi a&nbsp;po stolech, lili kulky, vyráběli kartáče, trhali cupaninu, rozdělili si zbraně po padlých, vyčistili vnitřek hradeb, sebrali trosky a&nbsp;odnesli mrtvoly.</p>
			<p class="MLP-text">Mrtvé uložili na hromadu v&nbsp;uličce Mondétour, která byla ještě v&nbsp;jejich rukou. Dlažba na tomto místě byla dlouho rudá. Mezi mrtvými byli čtyři národní gardisté z&nbsp;obvodu města. Enjolras dal jejich stejnokroje odložit stranou.</p>
			<p class="MLP-text">Doporučil dvě hodiny spánku. Rada Enjolrasova byla rozkazem. A&nbsp;přece jen tři nebo čtyři jí poslechli. Feuilly použil těch dvou hodin k&nbsp;tomu, aby vyškrábal do zdi proti hostinci tento nápis:</p>
			<p class="MLP-text--12-12">AŤ ŽIJÍ NÁRODOVÉ!</p>
			<p class="MLP-text">Tato tři slova, vrytá hřebíkem do kamene, byla na zdi čitelná ještě v&nbsp;roce 1848.</p>
			<p class="MLP-text">Tři ženy použily nočního příměří, aby nadobro zmizely; to přispělo k&nbsp;lepší náladě povstalců.</p>
			<p class="MLP-text">Podařilo se jim utéci do některého ze sousedních domů.</p>
			<p class="MLP-text">Většina raněných mohla a&nbsp;chtěla bojovat dál. V&nbsp;kuchyni, která byla proměněna v&nbsp;nemocnici, leželo na lůžku z&nbsp;žíněnek a&nbsp;na otepích slámy pět těžce raněných; dva byli z&nbsp;městské stráže, ti byli obvázáni první. V&nbsp;nízké síni zůstal jen pan Mabeuf pod černou rouškou a&nbsp;Javert připoutaný k&nbsp;sloupu.</p>
			<p class="MLP-text">„Tady je umrlčí komora,“ řekl Enjolras.</p>
			<p class="MLP-text">Uvnitř síně, stěží osvětlené jedinou svíčkou, až docela vzadu za sloupem stál stůl s&nbsp;mrtvým jako příčné břevno jakéhosi velkého a&nbsp;nejasného kříže, jejž tvořil stojící Javert a&nbsp;ležící Mabeuf.</p>
			<p class="MLP-text">Oj dostavníku s&nbsp;ustřeleným koncem čněla ještě dost vysoko, aby k&nbsp;ní mohl být připevněn prapor.</p>
			<p class="MLP-text">Enjolras&nbsp;– jako pravý velitel, který plní dané slovo&nbsp;– upevnil na tuto žerď prostřílený a&nbsp;zkrvácený kabát zabitého starce.</p>
			<p class="MLP-text">Jídlo nebylo možno sehnat. Nebyl chléb, nebylo maso. Padesát mužů z&nbsp;barikády za šestnáct hodin, které zde prožili, hubené krčmářské zásoby rychle vyčerpalo. Každá vzdorující barikáda se jednou nevyhnutelně stane vorem Medúzy. Bylo třeba smířit se s&nbsp;hladověním. V&nbsp;časných hodinách onoho spartánského dne 6.&nbsp;června se na barikádě Saint-Merry stalo, že Jeanne, obklopený povstalci, kteří křičeli: „Chceme jíst!“, odpověděl: „Nač? Jsou tři hodiny. Ve čtyři hodiny budeme mrtvi.“</p>
			<p class="MLP-text">Protože nebylo už co jíst, zakázal Enjolras pít. Zapověděl víno a&nbsp;určil příděl kořalky.</p>
			<p class="MLP-text">Ve sklepě se našlo patnáct vzduchotěsně zapečetěných lahví. Enjolras a&nbsp;Combeferre je prohlíželi. Když Combeferre vystupoval ze sklepa, poznamenal:</p>
			<p class="MLP-text"><span>„To je ze starých zásob otce Hucheloupa, který začínal jako kupec.“</span></p>
			<p class="MLP-text">„To asi bude pravé víno,“ podotkl Bossuet. „Ještě štěstí, že Grantaire spí. Kdyby byl vzhůru, stěží bychom láhve zachránili.“</p>
			<p class="MLP-text">Přes reptání Enjolras nesvolil, aby se z&nbsp;těch patnácti lahví pilo. Aby se jich nikdo nedotkl a&nbsp;protože chtěl, aby byly jako posvěcené, dal je postavit pod stůl, kde ležel pan Mabeuf.</p>
			<p class="MLP-text">Ke druhé hodině ranní se spočítali. Bylo jich ještě sedmatřicet.</p>
			<p class="MLP-text">Vzcházel den. Právě uhasili pochodeň, zatknutou do trhliny mezi dlažbou. Vnitřek barikády, ten dvoreček zřízený na ulici, byl ponořen do tmy a&nbsp;v&nbsp;nejasné úzkosti ranního soumraku vypadal jako paluba ztroskotané lodi. Přecházející bojovníci se tam <span>míhali</span> jako černě se rýsující postavy. Nad děsným hnízdem stínů se zsinale rýsovala poschodí němých domů; docela nahoře bledly komíny. Nebe mělo půvabný neurčitý odstín, který je možná bělí, možná modří. Ptáci poletovali s&nbsp;radostným křikem. Vysoký dům, který tvořil barikádě pozadí, byl obrácen k&nbsp;východu a&nbsp;měl na střeše růžový odlesk.</p>
			<p class="MLP-text">V&nbsp;okénku třetího poschodí čechral ranní vítr šedivé vlasy na hlavě mrtvého muže.</p>
			<p class="MLP-text">„Jsem rád, že zhasili pochodeň,“ řekl Courfeyrac Feuillymu. „Ta větrem poplašená pochodeň mě rozčilovala. Zdálo se, že má strach. Světlo pochodní se podobá moudrosti zbabělců; špatně osvětluje, protože se chvěje.“</p>
			<p class="MLP-text">Jitro probouzí ducha jako ptáky; všichni hovořili.</p>
			<p class="MLP-text">Joly uviděl kočku, která se plížila okapovou rourou, a&nbsp;začal filozofovat. „Co je to kočka?“ zvolal. „To je poopravení. Bůh stvořil myš a&nbsp;řekl: Hle, udělal jsem hloupost. A&nbsp;stvořil kočku. Kočka je tisková oprava myši. Myš plus kočka, to je přehlédnutý a&nbsp;opravený kartáčový obtah stvoření.“</p>
			<p class="MLP-text">Combeferre obklopený studenty a&nbsp;dělníky mluvil o&nbsp;mrtvých, o&nbsp;Jeanu Prouvairovi, o&nbsp;Bahorelovi, o&nbsp;Mabeufovi, a&nbsp;dokonce o&nbsp;Le Cabukovi a&nbsp;o&nbsp;přísném smutku Enjolrasově. Pravil:</p>
			<p class="MLP-text"><span>„Harmodios a&nbsp;Aristogeitón, Brutus, Chaireas</span><span class="char-style-override-1"><a id="footnote-3409-75-backlink" class="footnote-link" href="#footnote-3409-75">75</a></span><span>, Stephanus, Cromwell, Charlotta Cordayová, Sand</span><span class="char-style-override-1"><a id="footnote-3409-76-backlink" class="footnote-link" href="#footnote-3409-76">76</a></span><span>, ti všichni po vykonaném činu měli svou chvilku úzkosti. Naše srdce se tetelí a&nbsp;lidský život je taková záhada, že i&nbsp;při občanské vraždě, dokonce při vraždě osvoboditelské, je-li vůbec jaká, výčitka, že jsme zasáhli člověka, je silnější než radost z&nbsp;činu, jímž jsme posloužili lidstvu.“</span></p>
			<p class="MLP-text"><span>A&nbsp;jak tomu bývá, několik minut poté odbočil Combeferre v&nbsp;klikatém běhu řeči od veršů Jeana Prouvaira a&nbsp;počal přirovnávat </span><span>překladatele</span><span> </span><span class="MLP-znak-kurziva-11b">Georgik</span><span>, Rauxe, ke Cournandovi, Cournanda k&nbsp;Delillovi, a&nbsp;vyzdvihl některá místa přeložená Malfilâtrem</span><span class="char-style-override-1"><a id="footnote-3409-77-backlink" class="footnote-link" href="#footnote-3409-77">77</a></span><span>, hlavně ta, kde se mluví o&nbsp;zázracích při Caesarově smrti; zmínkou o&nbsp;Caesarovi se rozmluva vrátila k&nbsp;Brutovi.</span></p>
			<p class="MLP-text"><span>„Caesar,“ řekl Combeferre, „padl právem. Cicero soudil Caesara přísně a&nbsp;měl pravdu. Jeho přísnost není polemickým výpadem. Když Zoilos napadá Homéra nebo Maevius Vergilia, když Visé napadá Molièra, když Pope tupí Shakespeara, když Fréron haní Voltaira, je to starý zákon závisti a&nbsp;zášti, který se vybíjí; vynikající duchové přitahují urážky, na velké muže lidé vždycky více nebo méně štěkají. Ale Zoilos a&nbsp;Cicero, to je dvojí. Cicero popravoval myšlenkou jako Brutus mečem. Co se mne týče, neschvaluji spravedlnost meče, ale starověk ji připouštěl. Caesar, jenž násilně přestoupil Rubikon a&nbsp;hodnosti pocházející z&nbsp;lidu uděloval, jako by pocházely od něho, a&nbsp;nepovstal, když vstupoval senát, se choval, jak řekl Eutropius</span><span class="char-style-override-1"><a id="footnote-3409-78-backlink" class="footnote-link" href="#footnote-3409-78">78</a></span><span>, jako král a&nbsp;téměř jako tyran, </span><span class="MLP-znak-kurziva-11b">regia ac pene tyrannica.</span><span> Byl to velký muž; tím hůř, nebo tím lépe; poučení je tím větší. Jeho třiadvacet bodných ran mě dojímá méně než chrchel na čele Ježíšově. Caesar byl ubodán senátory, Kristus byl zpolíčkován holomky. Podle míry potupy poznáváme Boha.“</span></p>
			<p class="MLP-text">Bossuet, který se octl nad mluvčími, třímaje karabinu vykřikl z&nbsp;výšky hromady dlažebního kamene:</p>
			<p class="MLP-text">„Ó Kydathenaion, ó Myrrhinunte, ó Probalinthe, ó půvabná Aian­tido<span class="char-style-override-1"><a id="footnote-3409-79-backlink" class="footnote-link" href="#footnote-3409-79">79</a></span>! Ach, kdo mě naučí přednášet Homérovy verše jako Řek z&nbsp;Lauria nebo z&nbsp;Aidaptaionu?“</p>
			<p id="toc_marker-2-1-3" class="MLP-uroven3-nadpis">(3)<br/>Vyjasnění a&nbsp;zatemnění</p>
			<p class="MLP-text-bez1radku">Enjolras se vydal na obhlídku. Vyšel uličkou Mondétour a&nbsp;plížil se kolem domů.</p>
			<p class="MLP-text">Prozraďme, že povstalci byli plni naděje. Způsob, jak odrazili noční útok, je téměř nutil už předem pohrdat útokem na úsvitě. Očekávali jej s&nbsp;úsměvem. Nepochybovali méně o&nbsp;svém úspěchu než o&nbsp;svém právu. Ostatně jim zřejmě přijde co nevidět pomoc. Počítali s&nbsp;ní. S&nbsp;lehkostí věštící vítězství, která je jednou ze sil bojujícího Francouze, rozdělovali nastávající den na tři zaručená období: v&nbsp;šest hodin ráno k&nbsp;nim přeběhne pluk, který „zpracovávali“; v&nbsp;poledne povstane celá Paříž; při západu slunce vypukne revoluce.</p>
			<p class="MLP-text">Od Saint-Merry bylo slyšet vyzvánění na poplach, které od včerejšího večera neustávalo ani na minutu; důkaz, že druhá barikáda, velká barikáda Jeannova, se stále drží.</p>
			<p class="MLP-text"><span>Všechny naděje přecházely od skupinky ke skupince s&nbsp;přídechem veselého a&nbsp;hrozivého šuškání, jež se podobalo bojovnému bzučení včelího úlu.</span></p>
			<p class="MLP-text">Enjolras se znovu objevil. Vracel se ze své pochmurné orlí pro­cházky v&nbsp;okolní temnotě. Poslouchal chvíli všechnu tu radost se zkříženými pažemi a&nbsp;s&nbsp;rukou na ústech. Svěží a&nbsp;zarůžovělý od přibývajícího ranního světla řekl:</p>
			<p class="MLP-text">„Všechno vojsko Paříže je na nohou. Třetinu armády váže barikáda, na které jste vy. Navíc je tu národní garda. Rozeznal jsem čáky pátého řadového pluku a&nbsp;odznaky šesté legie. Za hodinu budete napadeni. Lid, který včera vřel, se dnes ráno nehýbá. Nic dobrého vás nečeká, nemáte žádnou naději. Nepřidá se ani jedno předměstí, ani jeden pluk. Jste opuštěni.“</p>
			<p class="MLP-text">Slova dopadla na šum skupin jako za bouřky první dešťová kapka na roj včel. Všichni oněměli. Byla to chvíle nevýslovného ticha, kdy všichni jako by zaslechli zašumění smrti. Ale trvalo jen krátce.</p>
			<p class="MLP-text">Z&nbsp;nejtemnější hloubi skupin se ozval hlas:</p>
			<p class="MLP-text">„Budiž! Zvyšme tedy barikádu na dvacet stop a&nbsp;zůstaňme zde všichni. Občané, protestujme mrtvolami! Ukažme, že opouští-li lid republikány, republikáni nenechají na holičkách lid.“</p>
			<p class="MLP-text">Tato výzva vymanila myšlenky všech z&nbsp;tísnivého mraku osobních úzkostí. Byla přijata s&nbsp;nadšeným souhlasem.</p>
			<p class="MLP-text"><span>Nikdo se nikdy nedověděl jméno muže, který tak promluvil; byl to muž v&nbsp;haleně, kterého si dříve nikdo nevšiml, nějaký neznámý, zapomenutý kolemjdoucí hrdina, takový bezejmenný velikán, který se vždycky míchá do lidských převratů a&nbsp;společenských zrodů, a&nbsp;jakmile ve svrchované chvíli vykřikl rozhodné slovo, mizí v&nbsp;temnotách, poté co ve svitu blesku na chvíli představoval lid a&nbsp;Boha.</span></p>
			<p class="MLP-text"><span>Nezvratné odhodlání prosytilo vzduch onoho 6.&nbsp;června 1832 do té míry, že téměř v&nbsp;téže době vyřkli povstalci na barikádě Saint-Merry heslo, které vešlo do dějin a&nbsp;bylo zaznamenáno v&nbsp;soudním protokolu:</span></p>
			<p class="MLP-text">„Ať nám na pomoc přijdou, nebo nepřijdou, na tom nesejde! Padneme třebas do posledního muže.“</p>
			<p class="MLP-text">Jak vidíme, obě barikády navzájem souvisely, ačkoliv byly ve skutečnosti od sebe odříznuty.</p>
			<p id="toc_marker-2-1-4" class="MLP-uroven3-nadpis">(<a id="x.25909"></a>4)<br/>O&nbsp;pět méně, o&nbsp;jednoho více</p>
			<p class="MLP-text-bez1radku">Když neznámý muž, který razil heslo „protestovat mrtvolami“, domluvil, vyjádřiv slovy společné cítění, ozval se ze všech úst podivně uspokojený a&nbsp;strašlivý výkřik, smutný významem a&nbsp;vítězný přízvukem:</p>
			<p class="MLP-text">„Ať žije smrt! Zůstaňme tu všichni!“</p>
			<p class="MLP-text">„Proč všichni?“ řekl Enjolras.</p>
			<p class="MLP-text">„Všichni! Všichni!“</p>
			<p class="MLP-text">Enjolras pokračoval:</p>
			<p class="MLP-text">„Postavení je dobré, barikáda je krásná. Stačí třicet mužů, proč jich obětovat čtyřicet?“</p>
			<p class="MLP-text">Odpověděli:</p>
			<p class="MLP-text">„Protože ani jeden nebude chtít odejít.“</p>
			<p class="MLP-text">„Občané,“ zvolal Enjolras a&nbsp;jeho hlas se chvěl téměř podrážděně, „republika není na muže bohatá tak, aby jimi mohla zbytečně mrhat. Marná sláva je marnotratnost. Ukládá-li někomu povinnost, aby odešel, taková povinnost má být splněna jako každá jiná.“</p>
			<p class="MLP-text">Enjolras, muž zásad, měl na své stoupence všemocný vliv, který prýští ze svrchovanosti. Ale ať byla ta všemohoucnost jakákoliv, reptali.</p>
			<p class="MLP-text">Enjolras, vůdce každým coulem, setrval na svém, i&nbsp;když viděl odpor. Pokračoval vážně:</p>
			<p class="MLP-text">„Ať se ozvou ti, kdo se bojí, že nás bude jen třicet.“ Mručení se zdvojnásobilo.</p>
			<p class="MLP-text">„Ostatně,“ připomenul hlas ve skupině, „odejít, to se lehce řekne, ale barikáda je obklíčena.“</p>
			<p class="MLP-text">„Ale nikoliv ze strany tržnice,“ řekl Enjolras. „Ulice Mondétour je volná, a&nbsp;ulicí Prêcheurs je možné dostat se na trh Innocents.“</p>
			<p class="MLP-text"><span>„A&nbsp;tam,“ pokračoval hlas z&nbsp;davu, „člověka lapnou. Narazí na nějakou hlídku řadového vojska nebo národní gardy. Hlídka uvidí člověka v&nbsp;haleně a&nbsp;v&nbsp;čepici. Odkud přicházíš, ty tam? Nejsi snad z&nbsp;barikády? Prohlédnou vám ruce. Je tě cítit střelným prachem. Odstřelit.“</span></p>
			<p class="MLP-text">Aniž odpověděl, dotkl se Enjolras Combeferra a&nbsp;oba vstoupili do nízké síně. Za chvilku vyšli. Enjolras nesl v&nbsp;obou rozpřažených rukou čtyři stejnokroje, které dal včera odložit. Combeferre šel za ním a&nbsp;nesl vojenské řemení a&nbsp;čáky.</p>
			<p class="MLP-text">„V&nbsp;tomto stejnokroji,“ řekl Enjolras, „je možno vmíchat se do vojenských řad a&nbsp;uniknout. Alespoň pro čtyři.“</p>
			<p class="MLP-text">A&nbsp;hodil na zem čtyři stejnokroje.</p>
			<p class="MLP-text">Rozvážné posluchačstvo se nijak nevzrušovalo. Combeferre se ujal slova.</p>
			<p class="MLP-text"><span>„Nuže,“ řekl, „člověk musí mít trochu soucitu. Víte, oč tu jde? Jde o&nbsp;ženy. Podívejte se. Jsou ženy, nebo nejsou? Jsou děti, nebo nejsou? Jsou či nejsou matky, které jednou nohou houpají kolébku a&nbsp;kolem nichž se batolí houf drobotiny? Ať zvedne ruku ten, kdo nikdy </span><span>neviděl</span><span> prs kojící matky. Ach! Chcete se dát zabít! Já, který k&nbsp;vám mluvím, chci totéž, ale nechci mít kolem přízraky žen lomících rukama. Umírejte, budiž, ale nenechte umírat. Sebevraždy jako ta, ke které co nevidět dojde, jsou vznešené, ale pojem sebevraždy je úzce vymezen a&nbsp;nesnese, aby byl rozšiřován; sebevražda se nazývá vraždou, jakmile ohrožuje vaše rodiny. Vzpomeňte si na plavé hlavičky a&nbsp;pomyslete na šediny. Poslyšte, Enjolras, jak mi právě řekl, spatřil na rohu ulice Cygne osvětlené okno, svíčku v&nbsp;chudém okně pátého poschodí, a&nbsp;na okenní tabulce zahlédl roztřesený stín hlavy staré paní; patrně probděla noc v&nbsp;čekání. Snad je to matka jednoho z&nbsp;vás. Nuže, ať odejde ten, koho se to týká, ať si pospíší říci své matce: „Maminko, už jsem zde.“ Ať si muž nepřipouští starost, i&nbsp;bez něho bude práce vykonána. Když někdo živí svou prací rodinu, nemá už právo obětovat život. To je, jako byste od rodiny utekli. A&nbsp;ti, kdo mají dcerky a&nbsp;sestry! Co vás napadá? Dáte se zabít, budete mrtví, dobrá; co však zítra? Mladé dívky bez obživy, to je strašné. Muž žebrá, žena se prodává. Ach, ty rozkošné bytosti, tak půvabné a&nbsp;něžné, které nosí čepečky plné květů a&nbsp;plní dům cudností, které prozpěvují, jsou jako živá vůně, dokazují jsoucnost andělů v&nbsp;nebi panenskou nevinností na zemi, ta Janička, Líza, Mimi, ta zbožňováníhodná a&nbsp;počestná stvoření, která jsou vaším požehnáním a&nbsp;naší pýchou, budou, můj Bože, mít hlad! Co vám mám ještě povídat? Nosí se na trh lidské maso, a&nbsp;vy těm milovaným svýma chvějícíma se rukama mátoh už nezabráníte na něj vkročit! Pamatujte na ulici, pamatujte na dlažbu plnou chodců, pamatujte na obchody, před nimiž se procházejí ženy v&nbsp;hluboce vystřižených šatech a&nbsp;v&nbsp;blátě. Ty ženy bývaly také nevinné. Vzpomeňte na své sestry, vy, kdo je máte. Bída, prostituce, policie, Saint-Lazare, až tam mohou padnout něžné půvabné dívky, křehké zázraky cudnosti, roztomilosti a&nbsp;krásy, svěžejší než květy májového bezu. A&nbsp;vy jste se dali zabít! Vy už při nich nebudete. To se povedlo, chtěli jste zachránit národ před královstvím, a&nbsp;vydáváte své dcery policii. Přátelé, dejte si pozor, mějte slitování. Na ženy, na ubohé ženy se obvykle mnoho nemyslí. Spoléháme na to, že se ženám nedostalo takového vychování jako mužům, bráníme jim číst, bráníme jim přemýšlet, bráníme jim zabývat se politikou; zabráníte jim jít dnes večer do márnice a&nbsp;rozpoznávat tam vaše mrtvoly? Hleďte, ti, kdo mají rodiny, ať jsou hodnými dětmi, ať nám potřesou rukou, ať odejdou a&nbsp;nechají nás, abychom se vypořádali se svou záležitostí sami. Vím, že k&nbsp;tomu, aby odešli, je třeba odvahy, je to těžké; ale čím těžší, tím záslužnější. Řekne se: Mám pušku, jsem na barikádě, tím hůř, zůstanu tady. Snadno se řekne: tím hůř. Moji přátelé, čeká nás zítřek; vy se už té budoucnosti nedočkáte, ale dočkají se jí vaše rodiny. Po kolika strastech! Představte si hezounké zdravé děcko, které má tváře jako růže, které žvatlá, repetí, švitoří, směje se a&nbsp;voní svěžestí pod naším polibkem, víte, co se s&nbsp;ním stane, až bude opuštěno? Viděl jsem jedno takové docela malinké, takhle veliké. Jeho otec umřel. Ujali se ho z&nbsp;milosrdenství chudí lidé, ale ti sami neměli co jíst. Dítě hladovělo. Bylo to v&nbsp;zimě. Neplakalo. Chodilo kolem kamen, v&nbsp;nichž se nikdy netopilo a&nbsp;jejichž trouba byla ucpána jílem. Děcko ulamovalo prstíčky kousky hlíny a&nbsp;jedlo je. Chrčelo, mělo smrtelně bledé tvářičky, křivé nožky, velké bříško. Nestěžovalo si. Mluvili na ně a&nbsp;ono neodpovídalo. Už je mrtvé. Přinesli je umřít do Neckerovy nemocnice, kde jsem je viděl. Hospitoval jsem v&nbsp;té nemocnici. A&nbsp;teď, jsou-li tedy mezi vámi tátové, otcové, kteří pokládají za štěstí projít se v&nbsp;neděli a&nbsp;držet ve své poctivé silné ruce ručičku svého dítěte, ať si každý z&nbsp;vás otců pomyslí, že to děťátko by bylo jeho. Ubohý drobeček, vzpomínám si na něj, zdá se mi, že ho vidím, jak leží nahý na pitevním stole. Žebírka mu pod kůží vystupovala jako hrobečky pod hřbitovní trávou. V&nbsp;žaludku jsme našli hlínu. V&nbsp;zubech měl popel. Nuže, zpytujme svědomí a&nbsp;zeptejme se na radu srdce. Statistiky zjišťují, že pětapadesát procent opuštěných dětí umírá. Opakuji, jde o&nbsp;ženy, jde o&nbsp;matky, jde o&nbsp;mladé dívky a&nbsp;jde tu o&nbsp;malé caparty. Cožpak mluvíme o&nbsp;vás? Dobře víme, kdo jste; dobře víme, že jste stateční, u&nbsp;všech hromů! Dobře víme, že jste odhodláni položit život za velkou věc; víme dobře, že se pokládáte za vyvolené k&nbsp;tomu, abyste zemřeli užitečně a&nbsp;vznešeně a&nbsp;že každý z&nbsp;vás touží po podílu na vítězství.</span></p>
			<p class="MLP-text">Zajisté, v&nbsp;tom máte pravdu. Ale nejste sami na světě. Jsou tu jiné bytosti, na které musíte pamatovat. Člověk nesmí být sobecký.“</p>
			<p class="MLP-text">Všichni smutně svěsili hlavy.</p>
			<p class="MLP-text">Do jakých zvláštních rozporů upadá lidské srdce ve svých nejušlechtilejších okamžicích! Combeferre, který takto mluvil, nebyl sirotek. Vzpomínal na matky druhých a&nbsp;na svou zapomněl. Chtěl se dát zabít. Byl „sobec“.</p>
			<p class="MLP-text">Marius, lačný, rozpálený horečkou, postupně zbavovaný všech nadějí, propadlý bolesti, tomu nejtemnějšímu ztroskotání, přesycený prudkými dojmy a&nbsp;tušící blízký konec, se víc a&nbsp;víc hroužil do jasnovidné strnulosti, která předcházívá dobrovolně podstupovanou osudnou chvíli.</p>
			<p class="MLP-text"><span>Fyziolog byl by mohl na něm studovat, jak v&nbsp;něm vzrůstají vědou již prozkoumané a&nbsp;utříděné příznaky zimničného zaujetí, kterému je utrpení tím, čím je radosti rozkoš. Také zoufalství má své vytržení. A&nbsp;v&nbsp;tomto stavu se Marius octl. Prožíval všechno jako ve snu; jak jsme řekli, všechno, co se kolem něho dělo, se mu zdálo vzdáleno; vnímal celek, ale nerozpoznával podrobnosti. Viděl, jak se kolem něho míhají lidé, ale měl mžitky před očima. Slyšel hlasy jakoby na dně propasti.</span></p>
			<p class="MLP-text">Ale právě to ho dojalo. V&nbsp;tomto výjevu byl osten, který pronikl až k&nbsp;němu a&nbsp;probudil ho. Měl jen jedinou touhu, umřít, a&nbsp;nechtěl se té myšlenky zbavit; ale přitom si ve svém smutném náměsíčnictví myslil, že i&nbsp;když se chce sám zahubit, není mu zakázáno, aby přitom někoho zachránil.</p>
			<p class="MLP-text">Pozvedl hlas:</p>
			<p class="MLP-text">„Enjolras a&nbsp;Combeferre mají pravdu,“ řekl; „jen žádné zbytečné oběti. Připojuji se k&nbsp;nim, je třeba si pospíšit. Combeferre vám řekl věci, které rozhodují. Mezi vámi jsou ti, kdo mají rodiny, matky, sestry, ženy, děti. Ti ať vystoupí z&nbsp;řady.“</p>
			<p class="MLP-text">Nikdo se nepohnul.</p>
			<p class="MLP-text">„Ženatí a&nbsp;muži, kteří podporují rodinu, z&nbsp;řady!“ opakoval Marius.</p>
			<p class="MLP-text">Jeho autorita byla veliká. Enjolras byl opravdu vůdcem barikády, ale Marius byl jejím zachráncem.</p>
			<p class="MLP-text">„Nařizuji to!“ zvolal Enjolras.</p>
			<p class="MLP-text">„Já vás o&nbsp;to prosím,“ řekl Marius.</p>
			<p class="MLP-text">Pohnuti Combeferrovým proslovem, zvikláni Enjolrasovým rozkazem, dojati Mariovou prosbou, počali stateční mužové označovat jeden druhého. „Je to pravda,“ řekl mladík usedlému muži. „Ty jsi otec rodiny. Vystup.“&nbsp;– „To platí spíš na tebe,“ odpovídal muž, „máš dvě sestry a&nbsp;živíš je.“&nbsp;– A&nbsp;neslýchaná bitva začala. Žádný se nechtěl dát odstrčit od prahu smrti.</p>
			<p class="MLP-text">„Pospěšme si,“ řekl Courfeyrac, „za čtvrt hodiny už bude pozdě.“</p>
			<p class="MLP-text">„Občané,“ pokračoval Enjolras, „jsme tady v&nbsp;republice a&nbsp;platí zde všeobecné hlasovací právo. Určete sami ty, kdo mají odejít.“</p>
			<p class="MLP-text">Poslechli. V&nbsp;několika minutách bylo jednomyslně vyvoleno pět mužů, kteří vystoupili z&nbsp;houfu.</p>
			<p class="MLP-text">„Je jich pět!“ zvolal Marius.</p>
			<p class="MLP-text">A&nbsp;stejnokroje byly jen čtyři.</p>
			<p class="MLP-text">„Nuže,“ zvolala pětice, „jeden z&nbsp;nás musí zůstat.“</p>
			<p class="MLP-text">A&nbsp;teď začala tahanice o&nbsp;to, kdo má zůstat; navzájem uváděli důvody, aby odešel ten a&nbsp;ten, a&nbsp;znova se předháněli v&nbsp;obětavosti.</p>
			<p class="MLP-text">„Ty máš ženu, která na tobě lpí.“</p>
			<p class="MLP-text">„Ty máš starou matku.“</p>
			<p class="MLP-text">„A&nbsp;co si počnou tvoji tři bratříčkové, když nemáš ani otce ani matku?“</p>
			<p class="MLP-text">„Ty máš pět dětí.“</p>
			<p class="MLP-text">„Ty máš právo žít, je ti sedmnáct, to je na smrt příliš brzo.“ Velké revoluční barikády byly dostaveníčkem hrdinů. Nepravděpodobnost tam byla všední věc. Ti muži se navzájem neomračovali.</p>
			<p class="MLP-text">„Pospěšte si,“ opakoval Courfeyrac.</p>
			<p class="MLP-text">Z&nbsp;hloučku volali na Maria:</p>
			<p class="MLP-text">„Označte vy toho, kdo má zůstat.“</p>
			<p class="MLP-text">„Ano,“ řeklo všech pět, rozhodněte. „Poslechneme vás.“ Marius se domníval, že ho už nic nevzruší. Ale při pomyšlení, že má určit člověka, který půjde na smrt, se mu nahrnula všechna krev k&nbsp;srdci. Byl by zbledl, kdyby byl mohl zblednout ještě víc.</p>
			<p class="MLP-text">Přiblížil se k&nbsp;pětici, která se na něho usmívala, a&nbsp;všichni, s&nbsp;očima hořícíma velkým plamenem, který vídáme plápolat na pozadí thermopylského příběhu, na něho křičeli:</p>
			<p class="MLP-text">„Mě! Mě! Mě!“</p>
			<p class="MLP-text">A&nbsp;Marius je tupě odpočítal. Bylo jich stále pět! A&nbsp;potom se jeho pohled svezl na čtyři stejnokroje.</p>
			<p class="MLP-text">V&nbsp;tu chvíli se objevil pátý stejnokroj, jako by spadl z&nbsp;nebe ke čtyřem ležícím na zemi.</p>
			<p class="MLP-text">Pátý muž byl zachráněn.</p>
			<p class="MLP-text">Marius pozvedl zrak a&nbsp;spatřil pana Faucheleventa.</p>
			<p class="MLP-text">Jean Valjean právě vstoupil na barikádu.</p>
			<p class="MLP-text">Buď že se vyptal, nebo že ho vedl pud, anebo že náhodou přicházel uličkou Mondétour, díky stejnokroji národního gardisty prošel snadno.</p>
			<p class="MLP-text">Hlídka, kterou povstalci postavili v&nbsp;ulici Mondétour, nedala znamení k&nbsp;poplachu, protože šlo o&nbsp;jediného národního gardistu. Pustila ho do ulice a&nbsp;řekla si: snad je to posila, a&nbsp;bude-li nejhůř, bude zajatec. Chvíle byla příliš vážná, aby se mohla hlídka odvracet od svých povinností a&nbsp;opustit stanoviště.</p>
			<p class="MLP-text">Ve chvíli, kdy Jean Valjean vstoupil do opevnění, nikdo ho nezpozoroval, neboť oči všech se upíraly na pět vyvolených a&nbsp;čtyři stejnokroje. Jean Valjean viděl a&nbsp;slyšel, mlčky se svlékl a&nbsp;odhodil své šaty na hromadu druhých.</p>
			<p class="MLP-text">Vzrušení bylo nepopsatelné.</p>
			<p class="MLP-text">„Co je to za člověka?“ otázal se Bossuet.</p>
			<p class="MLP-text">„Je to člověk, který zachraňuje druhé,“ odpověděl Combeferre.</p>
			<p class="MLP-text">Marius dodal vážným hlasem:</p>
			<p class="MLP-text">„Znám ho.“</p>
			<p class="MLP-text">Ta záruka stačila všem.</p>
			<p class="MLP-text">Enjolras se obrátil k&nbsp;Jeanu Valjeanovi.</p>
			<p class="MLP-text">„Občane, buďte vítán.“</p>
			<p class="MLP-text">A&nbsp;dodal:</p>
			<p class="MLP-text">„Víte, že tu umřeme.“</p>
			<p class="MLP-text">Aniž odpověděl, pomáhal Jean Valjean povstalci, kterého zachránil, obléknout stejnokroj.</p>
			<p id="toc_marker-2-1-5" class="MLP-uroven3-nadpis">(5)<br/>Jaké obzory se otvírají z&nbsp;výšin barikády</p>
			<p class="MLP-text-bez1radku">Všeobecná situace v&nbsp;této osudné chvíli a&nbsp;na tomto neúprosném místě dovršovala ještě Enjolrasovu hluboce melancholickou náladu.</p>
			<p class="MLP-text">Enjolras byl revolucí prosycen; a&nbsp;přece mu cosi chybělo, pokud vůbec může absolutnu něco chybět. Podobal se příliš Saint-Justovi a&nbsp;ne dost Anacharsisu Clootzovi<span class="char-style-override-1"><a id="footnote-3409-80-backlink" class="footnote-link" href="#footnote-3409-80">80</a></span>; ale ve spolku Přátel abecedy podlehl jeho duch přitažlivému působení Combeferrovu; nějakou dobu již upouštěl od těsných hranic dogmatu a&nbsp;poddával se volnosti pokroku, docházeje až tak daleko, že ji přijímal jako konečný a&nbsp;vznešený vývoj, jako proměnu veliké francouzské republiky v&nbsp;ohromnou republiku všeho lidstva. Pokud šlo o&nbsp;cesty vedoucí k&nbsp;tomuto cíli, připouštěl, aby byly násilné, jak to vyplývalo z&nbsp;násilné situace, ve které se octli; v&nbsp;té věci svůj názor neměnil; a&nbsp;zůstal věren hrdinné a&nbsp;strašné škole vystižené slovy „devadesát tři“.</p>
			<p class="MLP-text">Enjolras stál na schodišti z&nbsp;dlažebních kamenů, opřen loktem o&nbsp;hlaveň své karabiny. Přemýšlel; chvěl se jako v&nbsp;závanech větru; místa, na nichž krouží smrt, působí na člověka jako delfská věštírna. V&nbsp;hluboce zadumaných očích plál přitlumený oheň. Náhle pohodil hlavou, světlé vlasy se mu shrnuly nazad jako kadeře anděla na voze s&nbsp;hvězdným čtyřspřežím, bylo to jako zježená hříva planoucí v&nbsp;jasu svatozáře, a&nbsp;Enjolras zvolal:</p>
			<p class="MLP-text">„Občané, vidíte budoucnost? Ulice měst zaplavené světlem, zelené ratolesti na prazích, sbratřené národy, spravedlivé muže, starce žehnající dětem, minulost, která chápe s&nbsp;láskou přítomnou dobu, plně svobodné myslitele, naprostou rovnost věřících, místo náboženství oblohu! Knězem bude jedině Bůh, oltářem lidské svědomí, zmizí nenávist, dílna se bude bratřit se školou, trest i&nbsp;pochvala se budou zveřejňovat, bude práce pro všechny, všem se dostane stejných práv, nastane všeobecný mír, nebude krveprolití, nebudou války. Šťastné matky!</p>
			<p class="MLP-text"><span>Podrobit si hmotu je první krok; uskutečňovat ideál je krok druhý. Přemýšlejte o&nbsp;tom, co už vykonal pokrok. První lidská pokolení s&nbsp;hrůzou vídala kolem sebe hydru, která brázdí vodu, draka, který chrlí plameny, ptáka Noha, létající obludu s&nbsp;orlími křídly a&nbsp;tygřími drápy; strašná zvířata, která vládla nad člověkem. Ten však nastražil osidla, posvátná osidla vzdělání, a&nbsp;podařilo se mu konečně pochytat do nich obludy.</span></p>
			<p class="MLP-text">Zkrotili jsme hydru a&nbsp;říkáme jí parník; zkrotili jsme draka, říkáme mu lokomotiva; skorem jsme zkrotili ptáka Noha, už ho držíme, a&nbsp;říkáme mu balón. Až bude prométheovské dílo dokonáno a&nbsp;až člověk s&nbsp;konečnou platností zapřáhne do své vůle antické trojspřeží: hydru, draka a&nbsp;ptáka Noha, tehdy bude pánem vody, ohně a&nbsp;vzduchu a&nbsp;stane se ostatnímu tvorstvu tím, čím jemu kdysi bývali staří bohové. Odvahu! Kupředu! Občané, kam kráčíme? Za vědou, která nás povede, za silou poměrů, které se stanou jedinou veřejnou hybnou pákou, za přirozeným právem, které se samo potvrzuje, opravňuje se trestat a&nbsp;prohlašuje se za samozřejmé, jdeme za úsvitem pravdy, který je obdobou úsvitu dne. Spějeme k&nbsp;dorozumění mezi národy, spějeme k&nbsp;jednotě člověka. Nebude vzdušných zámků, nebude příživníků. Naším cílem je skutečnost ovládaná pravdou. Civilizace zasedne na vrcholu Evropy, a&nbsp;později ve středu všech světadílů ve velkém parlamentu inteligence. Něco podobného už tu bylo. Amfiktyonové měli dvě zasedání do roka, jedno v&nbsp;Delfech, sídle bohů, druhé v&nbsp;Thermopylách, sídle hrdinů. I&nbsp;Evropa bude mít své amfiktyony. Francie v&nbsp;sobě chová tuto budoucnost. Je to těhotenství devatenáctého věku; co bylo počato v&nbsp;Řecku, je hodno, aby bylo ve Francii dovršeno. Slyš mě, Feuilly, statečný dělníku, prostý muži z&nbsp;lidu, Člověče! Hluboce tě ctím. Ano, vidíš jasně budoucí časy, ano, ty máš pravdu. Neměl jsi ani otce ani matku, Feuilly; za matku sis vyvolil lidskost a&nbsp;za otce právo. Za chvíli zde zemřeš, vlastně zvítězíš. Občané, ať se zde dnes stane cokoliv, ať podlehneme, nebo zvítězíme, buď jak buď, provedeme převrat. A&nbsp;jako požáry osvěcují celé město, tak revoluce osvěcují člověčenstvo. A&nbsp;jaký převrat chystáme? Právě jsem to řekl. Převrat pravdy. Z&nbsp;politického hlediska platí jen jedna zásada, svrchovanost člověka nad sebou samým. Ta svrchovanost nad sebou se jmenuje Volnost. Kde se sdruží dvě nebo více svrchovaností, tam se začíná tvořit stát. Ale v&nbsp;tomhle sdružování není ústupků. Každá svrchovanost postupuje něco ze sebe samotné, aby bylo vytvořeno právo. Ta část je pro všechny stejná. Rovnoměrnost ústupků, které každý činí pro všechny, se jmenuje Rovnost. Všeobecné právo není nic jiného než ochrana práv jednotlivce, za nimiž stojí všichni. Je-li každý pod ochranou všech, říkáme tomu Bratrství. Průsečík všech těchto svrchovaností, jež se sdružují, se jmenuje Společnost. Protože protínání spojuje, bod je uzel. Z&nbsp;něho pochází to, čemu říkáme ‚společenský svazek‘. Někteří to nazývají společenskou smlouvou, což je totéž, protože slovo smlouva je v&nbsp;latině etymologicky utvořeno z&nbsp;pojmu svazek. Domluvme se o&nbsp;rovnosti; neboť je-li volnost vrchol, rovnost je základ. Rovnost, občané, neznamená srovnat všechno na jednu rovinu, na společnost velkých travin a&nbsp;malých dubů; není to řevnivé sousedství, které se navzájem oklešťuje; občansky řečeno: všem schopnostem je otevřeno volné pole; politicky vzato: všechny hlasy mají stejnou váhu; z&nbsp;hlediska náboženského: všechna svědomí mají totéž právo. Rovnost má jediného prostředníka&nbsp;– bezplatné a&nbsp;povinné vyučování. Musíme začít s&nbsp;právem na poznání abecedy. Obecná škola povinná pro každého, škola střední otevřená všem. To je zákon. Ze stejné školy vycházejí stejní lidé. Ano, vyučování! Světlo! Světlo! Všechno vychází ze světla a&nbsp;všechno se tam vrací. Občané, devatenácté století bylo veliké, ale dvacáté století bude šťastné. Už se nebude opakovat stará historie; nebudeme se muset obávat výbojů, vpádů, úchvatů, soupeření národů brannou mocí, dočasného úpadku civilizace závislé na spojení dvou královských rodů, na narození následníka v&nbsp;dědičných tyraniích, na rozdělení národů na kongresech, na rozdrobení zemí zhroucené dynastie, na střetnutí dvou náboženství, která se utkají jako dva stínoví kozli na mostě nekonečna; už se nebudeme muset bát hladu, vykořisťování, prodejnosti žen z&nbsp;nouze, bídy z&nbsp;nezaměstnanosti a&nbsp;popraviště a&nbsp;meče a&nbsp;válek a&nbsp;všech těch zákeřností osudu. Mohl bych téměř říci: nebude událostí. Budeme šťastni. Jako lidské pokolení, tak i&nbsp;celý svět bude plnit své zákony, obnoví se soulad mezi duší a&nbsp;hvězdou; duše bude kroužit okolo pravdy jako hvězda kolem světla. Přátelé, chvíle, v&nbsp;níž k&nbsp;vám hovořím, je chmurná; ale stejně strašné je výkupné budoucnosti. Revoluce je mýto. Ach! Lidstvo bude osvobozeno, pozvednuto a&nbsp;utěšeno! My mu to na této barikádě přísaháme. Kde se mají ozvat výkřiky lásky, ne-li z&nbsp;výše obětování? Ach, bratři, zde se sešli ti, kdo uvažují a&nbsp;kdo trpí; tato barikáda není vystavěna ani z&nbsp;dlažebního kamene, ani z&nbsp;trámů, ani ze starého železa; je ze dvou hromad, z&nbsp;hromady myšlenek a&nbsp;z&nbsp;hromady utrpení. Bída tu potkává ideál. Den tu objímá noc a&nbsp;říká jí: ,Zemřu s&nbsp;tebou a&nbsp;ty se opět se mnou zrodíš.ʻ Víra tryská z&nbsp;obětí všech zoufalství. Utrpení sem přenáší svůj smrtelný zápas a&nbsp;myšlenky svou nesmrtelnost. Nás to bude stát život, ale tato agónie zato splyne s&nbsp;nesmrtelností. Bratři, kdo zde umírá, umírá v&nbsp;záblescích budoucnosti, a&nbsp;my klesáme do hrobu prozářeného červánky.“</p>
			<p class="MLP-text">Enjolras se spíše přerušil než odmlčel, jeho rty se tiše pohybovaly, jako by hovořil pro sebe, takže se všichni pozorně na něho zahleděli, aby zachytili jeho slova. Nikdo nezatleskal; ale dlouho si šeptali. Slovo je jako vánek, a&nbsp;záchvěvy stejně naladěných bytostí se podobají ševelení listí.</p>
			<p id="toc_marker-2-1-6" class="MLP-uroven3-nadpis">(<a id="x.25912"></a>6)<br/>Duchem nepřítomný Marius, stručný Javert</p>
			<p class="MLP-text-bez1radku">Řekněme, co se odehrávalo v&nbsp;Mariově mysli.</p>
			<p class="MLP-text">Vzpomínáte si na jeho duševní stav. Právě jsme připomněli, že mu bylo, jako když se mu všechno jen zdá. Jeho usuzovací schopnost byla zakalena. Zdůrazněme, že Marius byl ve stínu velkých temných křídel, rozepjatých nad umírajícími. Už se cítil v&nbsp;hrobě, zdálo se mu, že už je na druhém břehu, že se už na tváře lidí dívá očima mrtvého.</p>
			<p class="MLP-text">Jak se tu octl pan Fauchelevent? Proč sem přišel? Co tu chce? Marius se vůbec netázal. Ostatně naše zoufalství je takové, že posuzuje jednání druhých podle sebe, a&nbsp;jemu se zdálo docela přirozené, že všichni přišli umřít.</p>
			<p class="MLP-text">Ale když vzpomněl na Cosettu, sevřelo se mu srdce.</p>
			<p class="MLP-text">Ostatně pan Fauchelevent s&nbsp;ním nemluvil, nepodíval se na něho, a&nbsp;jako by ho ani neslyšel, když se Marius ozval a&nbsp;řekl: „Znám ho.“</p>
			<p class="MLP-text">Postoj pana Faucheleventa Maria uklidnil, a&nbsp;můžeme-li užít takového výrazu pro podobné dojmy, řekli bychom, že se mu líbil. Přesto se cítil úplně neschopen oslovit záhadného muže, který mu byl podezřelý a&nbsp;zároveň mu vnukal úctu. Však tomu bylo už hodně dávno, co ho viděl naposled; a&nbsp;k&nbsp;tomu Mariova plachá a&nbsp;zdrženlivá povaha ještě zvětšovala jeho neschopnost se domluvit.</p>
			<p class="MLP-text">Uličkou Mondétour vyšlo z&nbsp;barikády pět vybraných mužů; vypadali docela jako národní gardisté. Jeden z&nbsp;nich odcházel s&nbsp;pláčem. Než odešli, objali ty, kdo zůstávali.</p>
			<p class="MLP-text">Když odešlo pět mužů vrácených životu, vzpomněl Enjolras na člověka odsouzeného k&nbsp;smrti. Vstoupil do nízké síně. Javert přivázaný k&nbsp;pilíři přemýšlel.</p>
			<p class="MLP-text">„Potřebuješ něco?“ otázal se ho Enjolras.</p>
			<p class="MLP-text">Javert odpověděl:</p>
			<p class="MLP-text">„Kdy mě zabijete?“</p>
			<p class="MLP-text">„Počkej. Zatím potřebujeme všechny náboje.“</p>
			<p class="MLP-text">„Dejte mi tedy napít,“ řekl Javert.</p>
			<p class="MLP-text">Enjolras mu sám podal sklenici vody, a&nbsp;protože byl Javert spoután, naklonil mu sklenici k&nbsp;ústům.</p>
			<p class="MLP-text">„To je všechno?“ pokračoval Enjolras.</p>
			<p class="MLP-text">„Stojí se mi špatně u&nbsp;toho sloupu,“ odpověděl Javert. „Nejste příliš útlocitní, když jste mě tak nechali celou noc. Spoutejte mě, jak se vám zlíbí, ale mohli jste mě položit na stůl jako toho druhého.“</p>
			<p class="MLP-text">A&nbsp;ukázal hlavou na mrtvolu pana Mabeufa.</p>
			<p class="MLP-text">V&nbsp;pozadí místnosti byl, jak se pamatujeme, velký dlouhý stůl, na němž lili kulky a&nbsp;dělali kartáče. Protože už všechny kartáče byly hotovy a&nbsp;všechen prach spotřebován, byl stůl volný.</p>
			<p class="MLP-text">Na Enjolrasův rozkaz čtyři povstalci Javerta odvazovali. Zatímco se zabývali touto prací, jiný muž mu držel na prsou nasazený bodák. Ruce mu nechali svázané dozadu, nohy mu ovázali tenkým, ale pevným provázkem na biče, který mu dovoloval dělat jen patnáctipalcové kroky jako odsouzenci kráčejícímu na popraviště, a&nbsp;nechali ho docupat až ke stolu v&nbsp;pozadí hostinského sálu, kde ho položili a&nbsp;uprostřed těla těsně přivázali.</p>
			<p class="MLP-text"><span>Pro větší jistotu připojili k&nbsp;celé té soustavě pout, která mu znemožňovala každý únik, zvláštní druh pout, kterým ve vězení říkají „martingale“ a&nbsp;jdou od šíje, rozdělují se na žaludku a&nbsp;končí u&nbsp;rukou, když byla dříve protažena mezi nohama.</span></p>
			<p class="MLP-text">Zatímco svazovali Javerta, prohlížel si ho s&nbsp;podivným zájmem muž, který stál na prahu. Vrhal stín a&nbsp;ten přinutil Javerta, aby se ohlédl. Javert zvedl oči a&nbsp;poznal Jeana Valjeana. Ani se nezachvěl, hrdě přimhouřil oči a&nbsp;řekl jen:</p>
			<p class="MLP-text">„To jsem si mohl myslet.“</p>
			<p id="toc_marker-2-1-7" class="MLP-uroven3-nadpis">(7)<br/>Postavení se horší</p>
			<p class="MLP-text-bez1radku">Rychle se rozednívalo. Ale ani jedno okno se nerozletělo, jediné dveře se neotevřely, bylo už ráno, ale nikdo se neprobouzel. Opačný konec ulice Chanvrerie, vedoucí k&nbsp;barikádě, byl, jak jsme už řekli, vojenskými oddíly vyklizen; ulice se zdála volná a&nbsp;s&nbsp;příšerným klidem se otvírala očím chodců. Ulice Saint-Denis byla němá jako alej sfing v&nbsp;Thébách. Živá duše nebyla na křižovatkách, které zbělely odleskem slunce. Není nic truchlivějšího než jas vylidněných ulic.</p>
			<p class="MLP-text">Nic nebylo vidět, nic nebylo slyšet. V&nbsp;jisté vzdálenosti se rozvlnil tajemný ruch. Bylo zřejmé, že nastává rozhodná chvíle. Jako minulý večer, i&nbsp;teď se hlídky stáhly; ale tentokrát všechny.</p>
			<p class="MLP-text">Barikáda byla už pevnější než za prvního útoku. Po odchodu pěti mužů ji ještě zvýšili.</p>
			<p class="MLP-text">Na upozornění hlídky, jež pozorovala okolí tržiště, Enjolras, obávaje se přepadení zezadu, učinil vážné rozhodnutí. Dal zatarasit úzký průchod uličky Mondétour, který byl doposud otevřený. Proto vytrhali navíc dlažbu podél několika domů. A&nbsp;tak, obezděna ze tří stran, vpředu do ulice Chanvrerie, vlevo do ulice Cygne a&nbsp;Petite-Truanderie, napravo do ulice Mondétour, byla barikáda opravdu téměř nedobytná; je pravda, že v&nbsp;ní byli osudně uzavřeni. Měla trojí průčelí, ale žádný východ.</p>
			<p class="MLP-text">„Pevnost, ale zároveň past na myši,“ řekl Courfeyrac se smíchem.</p>
			<p class="MLP-text">Enjolras dal nakupit u&nbsp;dveří krčmy na třicet dlažebních kamenů, které „vytrhali navíc“, jak řekl Bossuet.</p>
			<p class="MLP-text">Ze strany, odkud očekávali útok, bylo ticho tak naprosté, že Enjolras nakázal, aby každý zaujal bojové postavení. Každý dostal svůj příděl kořalky.</p>
			<p class="MLP-text"><span>Na barikádu, která se připravuje na odražení útoku, je nesmírně zajímavý pohled. Každý si vybírá místo jako v&nbsp;hledišti divadla. Jeden se opře bokem, jiný loktem či ramenem. Jsou tací, kdo si upraví křeslo z&nbsp;dlažebních kamenů. Tady překáží roh nějaké zdi, jde se jinam; zde je výběžek, který by mohl chránit, tam je možno se ukrýt. Leváci jsou vítaní; zaujímají místa, která jsou jiným nepohodlná. Mnozí se chystají bojovat vsedě. Člověk chce zabíjet pohodlně a&nbsp;v&nbsp;pohodlí umřít.</span></p>
			<p class="MLP-text">V&nbsp;neblahé červnové válce roku 1848 jeden povstalec, z&nbsp;jehož střelby šel strach a&nbsp;který bojoval s&nbsp;terasy na střeše, si tam dal vytáhnout široké křeslo s&nbsp;opěradly; v&nbsp;něm ho stihla kartáčová střela.</p>
			<p class="MLP-text">Jakmile velitel nařídí, aby se všichni připravili k&nbsp;boji, přestává každý neukázněný pohyb; přestávají se navzájem škádlit; netvoří se hloučky; už žádné postranní řeči; nikdo nestojí mimo; celá mysl se soustřeďuje a&nbsp;mění v&nbsp;očekávání útočníkova příchodu. Barikáda do příchodu nebezpečí&nbsp;– zmatek; ve chvíli nebezpečí&nbsp;– kázeň. Nebezpečí zjednává pořádek.</p>
			<p class="MLP-text">Jakmile Enjolras vzal do rukou dvouhlavňovou karabinu a&nbsp;postavil se na jakési cimbuří, které si vyhradil, všichni umlkli. Podél zdí z&nbsp;dlažebních kamenů se nejasně ozval úsečný a&nbsp;drobný praskot. Nabíjeli pušky.</p>
			<p class="MLP-text">Všichni se chovali hrději a&nbsp;sebevědoměji než jindy; sebeobětování člověka posiluje; už nedoufali, ale zoufali. Zoufalství, poslední zbraň, někdy dopomáhá k&nbsp;vítězství, jak řekl Vergilius. Krajní prostředky klíčí z&nbsp;krajních rozhodnutí. Vrhnout se smrti vstříc, to je často jediný způsob, jak uniknout ztroskotání: víko rakve se stává záchranným prknem.</p>
			<p class="MLP-text">Jako předešlý večer byla všechna pozornost obrácena, skoro až připoutána ke konci ulice, jejž bylo teď ve světle dobře vidět.</p>
			<p class="MLP-text">Nečekali dlouho. Ze strany Saint-Leu začal opět zřetelně doléhat ruch, který se však nepodobal hluku prvního útoku. Chřestění řetězů, znepokojující otřásání nějaké hmoty, řinčení čehosi jako zvonovina po dláždění a&nbsp;jakýsi slavnostní hřmot, to všechno hlásilo, že se blíží nějaké příšerné těleso ze železa. Útroby starých míruplných ulic, které byly raženy a&nbsp;zbudovány, aby jimi s&nbsp;užitkem proudila práce a&nbsp;myšlenky, a&nbsp;ne aby se v&nbsp;nich ozýval nestvůrný rachot válečných kol, se otřásaly.</p>
			<p class="MLP-text">Oči všech bojujících, upřené na konec ulice, zdivočely.</p>
			<p class="MLP-text">Objevilo se dělo.</p>
			<p class="MLP-text">Dělostřelci je tlačili, bylo usazeno v&nbsp;palebné drážce; předek podvozku byl odepjat; dva podpírali lafetu, čtyři byli u&nbsp;kol; ostatní šli za nimi s&nbsp;muničním vozíkem. Bylo vidět kouř zapáleného doutnáku.</p>
			<p class="MLP-text">„Palte!“ zvolal Enjolras.</p>
			<p class="MLP-text">Barikáda se otřásla hromadným výstřelem; lavina dýmu přikryla a&nbsp;zahalila dělo i&nbsp;mužstvo; za několik vteřin se mrak rozplynul a&nbsp;dělo i&nbsp;muži se opět objevili; obsluhující dělostřelci přitáhli dělo čelem k&nbsp;barikádě pomalu, přesně a&nbsp;beze spěchu. Ani jeden nebyl zasažen. Potom velitel sklonil dělo vzadu, aby neslo výš, a&nbsp;počal je seřizovat s&nbsp;vážností hvězdáře, který zaměřuje dalekohled.</p>
			<p class="MLP-text">„Výborně, dělostřelci!“ vykřikl Bossuet.</p>
			<p class="MLP-text">A&nbsp;celá barikáda zatleskala.</p>
			<p class="MLP-text"><span>Za chvíli se dělo v&nbsp;palebném postavení široce rozložilo právě uprostřed ulice a&nbsp;rozkročilo se nad uliční stružkou. Hrozný jícen zel na barikádu.</span></p>
			<p class="MLP-text">„Vesele do toho!“ řekl Courfeyrac. „Pohleďte na toho surovce! Na šňupku odpovídá ranou pěstí. Armáda na nás natahuje svou velkou tlapu. Barikáda se důkladně otřese. Střelba z&nbsp;pušek jen ohledává, ale dělo dává co proto.“</p>
			<p class="MLP-text">„Je to osmiliberka, poslední vzor z&nbsp;bronzu,“ dodal Combeferre. „Tyhle kusy snadno pukají, když se jen trochu překročí poměr deseti dílů cínu ke stu dílům mědi. Nadměrné množství cínu je činí příliš křehké. Stává se, že dostanou výdutě a&nbsp;praskliny uvnitř hlavně. Aby se předešlo tomuto nebezpečí a&nbsp;zvětšila se nálož, bylo by snad zapotřebí vrátit se ke zvyklostem čtrnáctého století, totiž dělo zvenčí obít a&nbsp;obepnout je řadou ocelových nespájených obručí od zadního konce až k&nbsp;ústí. Zatím si pomáháme od té vady, jak se dá; pomocí nástroje, který se jmenuje kočka, se dá rozpoznat, kde jsou otvory a&nbsp;výdutě v&nbsp;dělové hlavni. Ale ještě lepší prostředek je Gribeauvalova pohyblivá hvězdice.“</p>
			<p class="MLP-text">„V&nbsp;šestnáctém století se děla drážkovala,“ poznamenal Bossuet.</p>
			<p class="MLP-text"><span>„Ano,“ odpověděl Combeferre, „to zvyšuje průraznost, ale zmen­šuje přesnost střelby. Při střelbě na krátkou vzdálenost nemá balistická křivka žádoucí zakřivení, tvar paraboly se mění, dráha náboje není dost přímočará, aby mohla postupně zasáhnout všechny předměty, což je přece v&nbsp;bitvě nejdůležitější, zvláště když se nepřítel přibližuje a&nbsp;palba zrychluje. Vadný tvar křivky, po které letí náboj z&nbsp;drážkovaných kanónů šestnáctého století, způsobovala slabá nálož; balistické výpočty předpisují pro tento druh kanónů slabší nálož, aby se snad neporušila hlaveň. Celkem vzato, dělo, ten despota, nesvede všechno, co chce; přílišná mohutnost je jeho slabostí. Dělová koule urazí jen šest set mil za hodinu; světlo urazí sedmdesát tisíc mil za vteřinu. Taková je převaha Krista nad Napoleonem.“</span></p>
			<p class="MLP-text">„Nabijte znova,“ řekl Enjolras.</p>
			<p class="MLP-text">Jak asi odolá obložení barikády dělové kouli? Prorazí ji? O&nbsp;to šlo. Zatímco povstalci znovu nabíjeli pušky, dělostřelci nabíjeli dělo.</p>
			<p class="MLP-text">Na hradbě zavládla hluboká úzkost.</p>
			<p class="MLP-text">Vyšla rána, ozval se výbuch.</p>
			<p class="MLP-text">„Zde!“ zvolal veselý hlas.</p>
			<p class="MLP-text">Zároveň s&nbsp;koulí vletěl do barikády Gavroche.</p>
			<p class="MLP-text">Přicházel z&nbsp;boku od ulice Cygne a&nbsp;pružně přelezl vedlejší barikádu, která byla čelem obrácena k&nbsp;bludišti Petite-Truanderie.</p>
			<p class="MLP-text">Gavrochův příchod způsobil na barikádě větší rozruch než dělová koule. Koule uvízla v&nbsp;hromadě trosek. Přerazila jen kolo dostavníku a&nbsp;dorazila starou Anceauovou káru. Když to na barikádě zpozorovali, dali se do smíchu.</p>
			<p class="MLP-text">„Jen tak dál,“ zvolal Bossuet na dělostřelce.</p>
			<p id="toc_marker-2-1-8" class="MLP-uroven3-nadpis">(8)<br/>Dělostřelci se vážně zakousli</p>
			<p class="MLP-text-bez1radku">Obstoupili Gavroche.</p>
			<p class="MLP-text">Ale ten neměl kdy, aby jim něco vykládal. Marius všecek rozechvělý ho odvedl stranou.</p>
			<p class="MLP-text">„Co tu děláš?“</p>
			<p class="MLP-text">„Hele,“ řekl chlapec, „a co vy?“</p>
			<p class="MLP-text">A&nbsp;s&nbsp;výmluvnou drzostí se zadíval na Maria. Oči se mu rozšířily hrdým bleskem, který v&nbsp;nich zářil.</p>
			<p class="MLP-text">Marius přísně pokračoval:</p>
			<p class="MLP-text">„Kdo ti řekl, aby ses vrátil? Odevzdal jsi alespoň můj dopis na správnou adresu?“</p>
			<p class="MLP-text"><span>Gavroche neměl ve věci dopisu tak docela čisté svědomí. Ve spěchu, aby se už zase vrátil na barikádu, se ho spíš zbavil, než jej řádně odevzdal. Byl nucen sám sobě přiznat, že jej svěřil trochu lehko­myslně neznámému muži, jehož tvář ani nemohl dobře zahlédnout. Je pravda, že muž byl prostovlasý, ale to nestačilo. Celkem si to v&nbsp;duchu trošku vyčítal a&nbsp;bál se Mariova vyptávání. A&nbsp;tak, aby jakžtakž vyvázl, použil nejjednoduššího prostředku: něco si vymyslit musel&nbsp;– hanebně si tedy zalhal!</span></p>
			<p class="MLP-text">„Občane, odevzdal jsem dopis vrátnému. Dáma spala. Dostane dopis, až se probudí.“</p>
			<p class="MLP-text">Když Marius dopis posílal, měl na zřeteli dvojí účel: rozloučit se s&nbsp;Cosettou a&nbsp;zachránit Gavroche. Musil se spokojit jen polovinou toho, čeho si přál.</p>
			<p class="MLP-text"><span>Poslání dopisu a&nbsp;přítomnost pana Faucheleventa na barikádě&nbsp;– Marius si všiml té souvislosti. Ukázal Gavrochovi pana Faucheleventa.</span></p>
			<p class="MLP-text">„Znáš toho muže?“</p>
			<p class="MLP-text">„Ne,“ řekl Gavroche.</p>
			<p class="MLP-text">Gavroche vskutku&nbsp;– jak jsme právě připomenuli&nbsp;– viděl Jeana Valjeana jen potmě.</p>
			<p class="MLP-text">Zmatené a&nbsp;chorobné domněnky, které Mariovi tanuly na mysli, se rozplynuly. Znal smýšlení pana Faucheleventa? Možná, že pan Fauchelevent je republikán. Tím by byla jeho účast v&nbsp;boji vysvětlena.</p>
			<p class="MLP-text">Mezitím byl už Gavroche na druhém konci barikády a&nbsp;volal: „Mou pušku!“</p>
			<p class="MLP-text">Courfeyrac mu ji podal.</p>
			<p class="MLP-text">Gavroche zpravil „kamarády“, jak jim říkal, o&nbsp;tom, že je barikáda obklíčena. Jen s&nbsp;velkou potíží se mu podařilo sem dostat. Prapor řadového vojska, jehož oddíly byly v&nbsp;Petitte-Truanderie, prozkoumával okolí ulice Cygne; z&nbsp;druhé strany obsadila městská garda ulici Prêcheurs. Zpředu měli jádro vojska.</p>
			<p class="MLP-text">Po té zprávě Gavroche dodal:</p>
			<p class="MLP-text">„Zmocňuju vás, abyste jim důkladně napráskali.“</p>
			<p class="MLP-text">Zatím Enjolras napjatě číhal u&nbsp;své střílny.</p>
			<p class="MLP-text">Útočníci, kteří byli asi málo spokojeni s&nbsp;účinkem dělové rány, ji už neopakovali.</p>
			<p class="MLP-text">Setnina pěchoty řadového vojska obsadila konec ulice za<span class="char-style-override-13"> </span>dělem. Vojsko vytrhávalo dlažbu a&nbsp;stavělo z&nbsp;ní nízkou zídku, jakýsi ochranný val, ne vyšší než osmnáct palců, čelem obrácený k&nbsp;barikádě. V&nbsp;levém rohu valu bylo vidět první řady praporu předměstské gardy, shromážděné v&nbsp;ulici Saint-Denis.</p>
			<p class="MLP-text"><span>Enjolrasovi, který byl ve střehu, se zdálo, že rozeznává zvláštní hluk, jaký vzniká, vytahují-li se z&nbsp;vozů muniční bedny, a&nbsp;spatřil </span><span>velitele,</span><span> jak mění směr děla a&nbsp;naklání jeho ústí lehce nalevo. Pak se dělostřelci dali do nabíjení. Sám velitel uchopil doutnák a&nbsp;přiblížil ho k&nbsp;pánvičce.</span></p>
			<p class="MLP-text">„Skloňte hlavy a&nbsp;přitlačte se ke zdi!“ vykřikl Enjolras. „A&nbsp;všichni na kolena podél barikády!“</p>
			<p class="MLP-text">Povstalci, kteří při Gavrochově příchodu opustili svá stanoviště a&nbsp;stáli porůznu před krčmou, se ve zmatku řítili k&nbsp;barikádě; ale než mohli Enjolrasův rozkaz splnit, se strašným rachotem se ozval výbuch kartáčového náboje. Byl to opravdu pořádný kartáč.</p>
			<p class="MLP-text">Nálož byla namířena na trhlinu v&nbsp;hradbě, tam se odrazila o&nbsp;zeď a&nbsp;odražené kousky železa zabily dva muže a&nbsp;tři zranily.</p>
			<p class="MLP-text">Kdyby to tak šlo dál, barikáda by se nedala dlouho udržet. Kartáč se do ní zavrtal.</p>
			<p class="MLP-text">Nastal zděšený hluk.</p>
			<p class="MLP-text">„Musíme jim alespoň překazit druhou ránu,“ řekl Enjolras.</p>
			<p class="MLP-text">A&nbsp;skloniv karabinu, zamířil na velitele, který se právě v&nbsp;tu chvíli skláněl nad zadním koncem děla a&nbsp;upravoval je a&nbsp;přesně zaměřoval.</p>
			<p class="MLP-text"><span>Velitel byl hezký dělostřelecký poddůstojník, mladičký, plavovlasý, s&nbsp;velmi jemnou tváří, s&nbsp;inteligentním výrazem, jaký mívají vojáci této vyvolené a&nbsp;obávané zbraně, která, bude-li zdokonalovat svou hrůzu, znemožní jednou každou válku.</span></p>
			<p class="MLP-text">Combeferre stojící před Enjolrasem si mladíka prohlížel.</p>
			<p class="MLP-text">„Jaká škoda!“ řekl Combeferre. „Je to hnusná věc, takové krveprolévání! Jo jo! Až nebudou králové, nebudou války. Enjolrasi, ty máš poddůstojníka na mušce a&nbsp;ani si ho neprohlédneš. Představ si, že je to půvabný mladý muž, je statečný, je vidět, že myslí; tihle mladí dělostřelci jsou velmi vzdělaní; má otce, matku, rodinu, pravděpodobně je zamilován, je mu nanejvýš pětadvacet let a&nbsp;mohl by být tvým bratrem.“</p>
			<p class="MLP-text">„Je to opravdu můj bratr,“ řekl Enjolras.</p>
			<p class="MLP-text">„Ano, a&nbsp;můj také,“ řekl na to Combeferre. „Nuže, nezabíjejme ho.“</p>
			<p class="MLP-text">„Nech mě. Co je třeba, je třeba.“</p>
			<p class="MLP-text">A&nbsp;po mramorové tváří Enjolrasově pomalu stékala slza.</p>
			<p class="MLP-text">Zároveň stiskl kohoutek u&nbsp;své karabiny. Vyšlehl blesk. Dělostřelec se s&nbsp;rozpřaženýma rukama a&nbsp;se zdviženou hlavou, jako by lapal vzduch, otočil dvakrát kolem své osy, pak se převrátil bokem na dělo a&nbsp;zůstal tam bez pohnutí. Bylo vidět jeho záda, prýštil z&nbsp;nich proud krve. Kulka mu pronikla hrudí skrznaskrz. Byl mrtev.</p>
			<p class="MLP-text">Musili ho odnést a&nbsp;nahradit ho. Získalo se tím ve skutečnosti několik minut.</p>
			<p id="toc_marker-2-1-9" class="MLP-uroven3-nadpis">(9)<br/>Jak bylo použito starého pytláckého nadání a&nbsp;neselhávající rány, která roku 1796<br/>přitížila odsouzenci</p>
			<p class="MLP-text-bez1radku"><span>Na barikádě se křížily názory. Čekali, že co nevidět začne dělo znovu. Kartáčovým nábojům by neodolali ani čtvrt hodiny. Bylo třeba zmírnit účinek ran.</span></p>
			<p class="MLP-text">Enjolras stroze rozkázal:</p>
			<p class="MLP-text">„Musíme tam dát žíněnku.“</p>
			<p class="MLP-text">„Nemáme ji,“ řekl Combeferre, „leží na ní ranění.“</p>
			<p class="MLP-text">Jean Valjean, který seděl stranou na patníku na rohu krčmy, s&nbsp;puškou mezi koleny, se až dosud nezúčastnil ničeho, co se kolem dělo. Ani se nezdálo, že slyší slova kolem stojících bojovníků: „Tady je puška, která zahálí.“</p>
			<p class="MLP-text">Po Enjolrasově rozkazu se zdvihl.</p>
			<p class="MLP-text"><span>Vzpomínáme si, že po sběhu lidu v&nbsp;ulici Chanvrerie jakási stařena, předvídajíc palbu, zatarasila své okno žíněnkou. To okno, podkrovní okénko, bylo na střeše šestipatrového domu kousek před barikádou. Žíněnka, položená napříč a&nbsp;opřená o&nbsp;dvě bidla na sušení prádla, byla přivázaná nahoře dvěma provazy k&nbsp;hřebíkům vraženým do okenního rámu mansardy. Ty dva provazy bylo vidět na nebi jako pouhé vlasy.</span></p>
			<p class="MLP-text">„Může mi někdo půjčit dvouhlavňovou karabinu?“ optal se Jean Valjean.</p>
			<p class="MLP-text">Enjolras, který právě nabil svou pušku, mu ji podal.</p>
			<p class="MLP-text">Jean Valjean namířil na podkroví a&nbsp;vystřelil.</p>
			<p class="MLP-text">Jeden provaz, na němž visela žíněnka, byl přestřelen. Žíněnka visela už jen na jednom provazu.</p>
			<p class="MLP-text">Jean Valjean vypálil druhou ránu. Druhý provaz šlehl do okenní tabulky mansardy. Žíněnka sklouzla mezi oběma tyčemi a&nbsp;spadla do ulice.</p>
			<p class="MLP-text">Barikáda zatleskala.</p>
			<p class="MLP-text">Všechny hlasy zvolaly:</p>
			<p class="MLP-text">„Už máme žíněnku.“</p>
			<p class="MLP-text">„Ano,“ řekl Combeferre, „ale kdo pro ni půjde?“</p>
			<p class="MLP-text">Žíněnka spadla před barikádu, mezi obležené a&nbsp;obléhající. A&nbsp;protože vojáci byli vydrážděni smrtí dělostřeleckého poddůstojníka, vrhli se před několika okamžiky na břicho za zídkou z&nbsp;dlažebních kamenů, a&nbsp;aby vynahradili nucený odpočinek kusu, který mlčel a&nbsp;čekal, až bude znovu postaráno o&nbsp;jeho obsluhu, zahájili palbu proti barikádě. Povstalci neodpovídali, šetřili střelivem. Střelba se tříštila o&nbsp;barikádu; ale ulice plná svištících kulek byla strašná.</p>
			<p class="MLP-text">Jean Valjean se protáhl průlomem, vstoupil do ulice, prošel krupobitím střel, došel k&nbsp;žíněnce, zdvihl ji, naložil si ji na záda a&nbsp;vrátil se na barikádu. Sám zastrčil žíněnku do trhliny. Upevnil ji proti zdi tak, aby ji dělostřelci neviděli.</p>
			<p class="MLP-text">Poté všichni očekávali výstřel.</p>
			<p class="MLP-text">Nemusili dlouho čekat.</p>
			<p class="MLP-text">Dělo s&nbsp;řevem vychrlilo svůj balík hrubých nábojů, ale ty se neodrazily. Výstřel se udusil v&nbsp;žíněnce. Předvídaný účinek se dostavil. Barikáda byla zachráněna.</p>
			<p class="MLP-text">„Občane,“ řekl Enjolras Jeanu Valjeanovi, „republika vám děkuje.“</p>
			<p class="MLP-text">Bossuet se obdivoval i&nbsp;posmíval. Zvolal:</p>
			<p class="MLP-text">„To je nemravné, má-li žíněnka takovou moc. Je to vítězství poddajného nad drtivým. Ale to je jedno; sláva žíněnce, která zneškodňuje děla!“</p>
			<p id="toc_marker-2-1-10" class="MLP-uroven3-nadpis">(<a id="x.25915"></a>10)<br/>Svítání</p>
			<p class="MLP-text-bez1radku">V&nbsp;této chvíli se Cosetta probouzela.</p>
			<p class="MLP-text">Její pokojík byl těsný, čistý, skromný, s&nbsp;vysokým oknem obráceným k&nbsp;východu, které vedlo do zadního dvora.</p>
			<p class="MLP-text">Cosetta nevěděla nic o&nbsp;tom, co se děje v&nbsp;Paříži. Od minulého dne nebyla vůbec ve městě a&nbsp;uchýlila se do svého pokoje, když jí Toussaintka říkala: „Zdá se, že je tam nějaký hluk.“</p>
			<p class="MLP-text">Cosetta spala málo, ale dobře. Měla sladké sny, snad proto, že její malá postel byla sněhobílá. Někdo, měl to být Marius, se jí objevil v&nbsp;jasném světle. Probudila se tím, že jí slunce svítilo do očí, a&nbsp;to ji v&nbsp;první chvíli přivedlo k&nbsp;domněnce, že sen pokračuje.</p>
			<p class="MLP-text">Její první myšlenka, která se zrodila ve snu, byla úsměvná. Cosetta se uklidnila. Stejně jako Jean Valjean, i&nbsp;ona před několika hodinami prošla duševními rozpory, které všechny odmítaly neštěstí. Ze všech svých sil začala doufat, ačkoliv nevěděla proč. Potom se jí sevřelo srdce.&nbsp;– Ano, už tři dny neviděla Maria. Ale říkala si, že přece jistě dostal její lístek, že ví, kde je, a&nbsp;že má tolik důvtipu, aby si našel cestu, jak se dostat až k&nbsp;ní.&nbsp;– A&nbsp;to jistě dnes, možná že ještě dopoledne.</p>
			<p class="MLP-text">Byl už bílý den, ale protože světelný paprsek byl příliš vodorovný, domnívala se, že je velmi časně; že je však třeba už vstávat, aby mohla přivítat Maria.</p>
			<p class="MLP-text">Cítila, že nemůže bez Maria žít, a&nbsp;věřila, že to stačí, aby Marius přišel. Nepřipouštěla si námitky. Bylo to pro ni jisté. Bylo přece už dost ošklivé, že trpěla tři dny. Tři dny bez Maria, to se ani Pánu Bohu nemůže líbit. Ten krutý žert nebes měla teď za sebou, tu zkoušku si už přetrpěla. Marius přijde co nevidět a&nbsp;přinese dobré zprávy. Mládí je už tak stvořeno: lehce setře slzy; bolest pokládá za zbytečnou a&nbsp;nebere ji na vědomí. Mládí je úsměv budoucnosti před neznámem, kterým je mládí samo. Je přirozeně veselé. Zdá se, že dýchá jenom nadějí.</p>
			<p class="MLP-text">Ostatně si Cosetta nemohla vzpomenout na to, co jí Marius řekl o&nbsp;své nepřítomnosti, která měla trvat jen jeden den, a&nbsp;jak jí to vysvětlil. Každý si jistě všiml, s&nbsp;jakou obratností se zakutálí peníz, který nám spadne na zem, a&nbsp;jak se umí k&nbsp;nenalezení schovat. Myšlenky nám vyvádějí stejné kousky; schoulí se v&nbsp;některém koutku našeho mozku a&nbsp;je konec; jsou pryč; není možná přivést paměť na jejich stopu. Cosetta se trochu mrzela na zbytečnou námahu, kterou její paměť vyvíjela. Zlobila se na sebe a&nbsp;obviňovala se, že zapomněla slova, která k&nbsp;ní Marius promluvil.</p>
			<p class="MLP-text">Vstala a&nbsp;omyla duši i&nbsp;tělo modlitbou a&nbsp;vodou.</p>
			<p class="MLP-text">Přesně vzato, čtenář může být uveden do svatební ložnice, ne však do ložnice panny. Verše by se toho stěží odvážily, ale próza to nesmí učinit nikdy. Je to srdce ještě nerozvitého květu, je to úběl ve stínu, je to nejtajnější schránka zavřené lilie, na kterou nesmí pohlédnout muž, dokud ji nespatřilo slunce. Žena, která se rozvíjí, je posvěcená. Odestlané lůžko nevinnosti, ta zbožňováníhodná polo­nahota, která má strach ze sebe samé, bílá nožička, která rychle uniká do pantoflíčku, hrdlo, které se halí před zrcadlem, jako by mělo oči, košilka, která pospíchá, aby přikryla ramínko, polekaná praskotem nábytku nebo hlukem jedoucího vozu, stuhy, spínadla, utahovaná šněrovadla, záchvěvy a&nbsp;mrazení zimou a&nbsp;studem, vzácná plachost všech pohybů, téměř okřídlený nepokoj, kdy není čeho se bát, postupné fáze oblékání, tak půvabné jako obláčky červánků, o&nbsp;tom se nesluší vůbec hovořit; i&nbsp;jen náznaky jsou příliš.</p>
			<p class="MLP-text">Mužovy oči se mají dívat na dívku, která vstává, zbožněji než na hvězdu, která vychází na obzoru. Pravděpodobnost, že bychom dívku silně znepokojili, musí přejít ve zvýšenou úctu. Pel broskve, ojínění švestky, křišťálová vločka sněhu, motýlí křídlo, posypané jemným pelem, jsou hrubé věci, srovnáme-li je s&nbsp;cudností, která ani netuší, že je cudná. Mladá dívka je jen paprsek vidiny, není ještě dotvořeným dílem. Její kout s&nbsp;lůžkem je ukryt v&nbsp;temném zákoutí svrchované dokonalosti. Nešetrný pohled jako by se hrubě dotkl křehkého polostínu. Pohled znamená znesvěcení.</p>
			<p class="MLP-text"><span>Proto neprozradíme nic z&nbsp;čiperného kutění, provázejícího Cosettino vstávání.</span></p>
			<p class="MLP-text">Jedna východní pohádka vypravuje, že Bůh stvořil bílou růži, protože se však na ni Adam zahleděl ve chvíli, kdy se rozvíjela, růže se zastyděla a&nbsp;zčervenala. Jsme z&nbsp;těch, kdo jsou nesví před nevinnými dívkami a&nbsp;před květinami, protože si uvědomujeme, že jsou hodny úcty.</p>
			<p class="MLP-text">Cosetta se velmi rychle oblékla, vykartáčovala a&nbsp;upravila si vlasy, což bylo značně jednoduché v&nbsp;době, kdy ženy nevkládaly do svých kudrlinek a&nbsp;copů všelijaké soudečky a&nbsp;polštářky a&nbsp;nevyztužovaly si uměle účesy. Pak otevřela okno a&nbsp;pátrala očima všude kolem sebe, doufajíc, že se objeví nějaký úsek ulice, roh domu, vydlážděný kout, kde by mohla na Maria počkat. Ale z&nbsp;jejího okna nebylo z&nbsp;okolí domu nic takového vidět. Zadní dvůr byl vysoko obezděn s&nbsp;průhledem jen na několik zahrad. Cosetta se dušovala, že ty zahrady jsou ošklivé; poprvé prohlásila o&nbsp;květinách, že jsou protivné. Sebemenší kousíček pouliční strouhy by jí posloužil lépe. Rozhodla se pozorovat nebe, jako by se domnívala, že by mohl přijít odtamtud.</p>
			<p class="MLP-text">Najednou zaplakala. Ne, že by byla náladová, ale zavalila ji lítost nad zmařenými nadějemi. Tušila něco hrozného. Události skutečně někdy visí ve vzduchu. Uvědomila si, že si není ničím jista, že ztratit se z&nbsp;očí znamená ztratit se vůbec, a&nbsp;myšlenka, že by se k&nbsp;ní Marius mohl náhle vrátit z&nbsp;nebe, se jí už nezdála půvabná, ale hrozná.</p>
			<p class="MLP-text">A&nbsp;potom, jak už se stává s&nbsp;mráčky, vrátil se jí klid a&nbsp;naděje a&nbsp;jakási podvědomá pohoda spoléhající na boží pomoc.</p>
			<p class="MLP-text">V&nbsp;domě ještě všechno spalo. Bylo ticho jako na venkově. Dosud žádná okenice se neotevřela. Lóže vrátného byla zavřena. Služebná posud nevstala a&nbsp;Cosetta si docela pochopitelně myslila, že otec ještě spí. Musila jistě hodně vytrpět a&nbsp;pravděpodobně dosud trpěla, neboť si říkala, že otec byl na ni ošklivý; ale spoléhala na Maria. Že by se takové slunce zatmělo, to přece není možné! Pomodlila se. Chvílemi slyšela zpovzdálí dunivé otřesy a&nbsp;říkala si: „To je podivné, že se vrata otvírají a&nbsp;zavírají tak časně.“ Byly to rány z&nbsp;děla ostřelujícího barikádu.</p>
			<p class="MLP-text">Několik stop pod Cosettiným oknem, ve staré začernalé římse bylo hnízdo jiřiček. Vyčnívalo trochu zpod římsy, takže bylo do toho malého ráje shora vidět. Samička v&nbsp;něm vějířovitě rozpínala křídla nad svými holátky; sameček poletoval sem tam; odletěl a&nbsp;znovu se vracel, přinášeje v&nbsp;zobáčku potravu i&nbsp;polibky. Ranní slunce zlatilo tu šťastnou rodinku, velký zákon „Množte se“ se tu zjevoval ve své usměvavosti a&nbsp;vznešenosti a&nbsp;sladké tajemství rozkvétalo v&nbsp;jitřní nádheře. Cosetta, s&nbsp;vlasy prosvětlenými sluncem a&nbsp;s&nbsp;duší plnou přeludů, prozářená láskou uvnitř a&nbsp;svítáním zvenčí, nakláněla se jakoby mimovolně z&nbsp;okna, a&nbsp;netroufajíc si ani přiznat, že myslí zároveň na Maria, podívala se na jiřičky a&nbsp;na jejich rodinku a&nbsp;na matku drobátek v&nbsp;hlubokém zmatku, jaký budí v&nbsp;nevinné dívce ptačí hnízdo.</p>
			<p id="toc_marker-2-1-11" class="MLP-uroven3-nadpis">(<a id="x.25918"></a>11)<br/>Rána z&nbsp;pušky, která všechno zasáhne,<br/>ale nikdy nezabíjí</p>
			<p class="MLP-text-bez1radku"><span>Střelba útočníků pokračovala. Palba z&nbsp;pušek se střídala se střelbou kartáčů, aniž po pravdě nějak závažněji uškodila. Odnášela to jen horní část průčelí Korintu; okno v&nbsp;prvním poschodí a&nbsp;střešní mansardy poseté kulemi a&nbsp;kartáči se pomalu hroutily. Bojovníci se z&nbsp;ohroženého místa musili vytratit. Taková je taktika útoků na barikády: dlouho střílet, aby povstalci vyčerpali zásoby střeliva&nbsp;– dopouštějí-li se té chyby, že střelbu opětují. Když střelba začíná slábnout, znamená to, že docházejí kulky i&nbsp;prach, a&nbsp;dá se tedy rozkaz k&nbsp;útoku. Enjolras se však nedal nachytat; barikáda vůbec neodpovídala.</span></p>
			<p class="MLP-text">Při každém výstřelu čety vyboulil Gavroche jazykem tvář na znamení nejvyššího opovržení.</p>
			<p class="MLP-text">„To je dobře,“ říkal, „trhejte plátno, potřebujeme cupaninu.“</p>
			<p class="MLP-text">Courfeyrac se tázal kartáčové střelby, proč má tak slabý účinek, a&nbsp;říkal dělu: „Stáváš se rozvláčný, staroušku.“</p>
			<p class="MLP-text">Jako na plese, tak i&nbsp;v&nbsp;bitvě se osnují všelijaké pikle. Je možné, že mlčící hradba počala znepokojovat obléhatele a&nbsp;nahánět jim strach z&nbsp;nějaké nepředvídané události; byli by rádi nakoukli za tu hromadu dlažby, rádi by se byli dověděli, co se děje za netečnou zdí, která rány přijímala, ale nevracela.</p>
			<p class="MLP-text">Povstalci náhle zahlédli přílbu, která se třpytila v&nbsp;slunci na sousední střeše. Stál tam hasič opřený o&nbsp;komín, asi na stráži. Díval se dolů do barikády.</p>
			<p class="MLP-text">„To je nepohodlný dohlížitel,“ řekl Enjolras.</p>
			<p class="MLP-text">Jean Valjean vrátil sice Enjolrasovi karabinu, ale měl svou pušku.</p>
			<p class="MLP-text">Beze slova namířil na „hasiče“ a&nbsp;chvíli poté přílba sražená kulkou spadla hlučně do ulice. Poděšený voják si pospíšil, aby zmizel.</p>
			<p class="MLP-text">Jeho místo zaujal druhý pozorovatel. Tentokrát to byl důstojník. Jean Valjean, který si opět nabil pušku, namířil na nově příchozího a&nbsp;poslal důstojnickou přilbici za přílbou vojákovou. Důstojník nemeškal a&nbsp;rychle odtáhl. Tentokrát bylo výstraze porozuměno. Nikdo se už na střeše neobjevil; vzdali se špehování barikády.</p>
			<p class="MLP-text">„Proč jste toho muže nezabil?“ otázal se Bossuet Jeana Valjeana.</p>
			<p class="MLP-text">Jean Valjean neodpověděl.</p>
			<p id="toc_marker-2-1-12" class="MLP-uroven3-nadpis">(<a id="x.25921"></a>12)<br/>Nepořádek, stoupenec pořádku</p>
			<p class="MLP-text-bez1radku">Bossuet zašeptal Combeferrovi do ucha:
„Neodpověděl na mou otázku.“</p>
			<p class="MLP-text">„Je to člověk, který svými ranami prokazuje dobrodiní,“ řekl Combeferre.</p>
			<p class="MLP-text">Ti, kdo se ještě trochu pamatují na tu vzdálenou dobu, vědí, že národní garda městského obvodu statečně potírala povstání. V&nbsp;červnových dnech 1832 se bila obzvlášť rozhořčeně a&nbsp;neohroženě. Do leckterého krčmáře z&nbsp;Pantinu, z&nbsp;Vertus nebo z&nbsp;Cunette, jehož „podnik“ byl v&nbsp;době vzpoury liduprázdný, vjela lví síla, když viděl svou tančírnu opuštěnou, a&nbsp;byl ochoten se dát zabít, aby zachránil pořádek, který představovala předměstská hospůdka. V&nbsp;těch šosáckých i&nbsp;hrdinných dobách, kdy ušlechtilé myšlenky měly své rytíře, měly i&nbsp;obyčejné zájmy své reky. Všednost pohnutek nebyla na újmu hrdinnému úsilí. Ubývání hromady zlaťáků přimělo peněžníky, aby zpívali Marseillaisu. Lidé prolévali lyricky svou krev pro svůj krámský pult; a&nbsp;se spartánským nadšením hájili svůj krámek, tu nesmírnou zdrobnělinu své vlasti.</p>
			<p class="MLP-text">Celkem všichni to brali doopravdy. Sociální živly, které se pouštěly do zápasu, čekaly, až nastane rovnováha.</p>
			<p class="MLP-text">Jiným znakem té doby byla anarchie smíšená s&nbsp;„gouvernementalismem“ (barbarské označení spořádané strany). Lidé byli pro pořádek bez kázně. Bubeník bubnoval bez rozmyslu na rozkaz plukovníka národní gardy, který dal svolat vojáky z&nbsp;pouhého rozmaru; setník šel do ohně z&nbsp;náhlého vnuknutí, člen národní stráže se bil, že ho to „napadlo“, a&nbsp;na vlastní vrub.</p>
			<p class="MLP-text">V&nbsp;kritických chvílích a&nbsp;v&nbsp;památných dnech se radili více se svými pudy než se svými veliteli. V&nbsp;armádě pořádku bojovali na svůj vrub partyzáni, jedni mečem jako Fannicot, a&nbsp;druzí pérem jako Henri Fonfrède.</p>
			<p class="MLP-text">Civilizace, v&nbsp;tomto údobí naneštěstí představovaná spíše zajímavým sdružením než zásadovou skupinou, byla&nbsp;– anebo se alespoň cítila ohrožena; volala o&nbsp;pomoc; každý si osoboval právo rozhodovat, obhajoval ji, pomáhal jí a&nbsp;chránil, jak ho napadlo; a&nbsp;kdekdo bral na svá bedra záchranu lidské společnosti.</p>
			<p class="MLP-text"><span>Horlivost vedla někdy k&nbsp;vyhlazování. Ta nebo ona četa národních gardistů utvořila sama od sebe válečný soud a&nbsp;v&nbsp;pěti minutách </span><span>odsoudila</span><span> a&nbsp;popravila zajatého povstalce. Taková improvizace zabila Jeana Prouvaira. Bylo to divoké lynčování, které žádná strana nemá právo vyčítat straně druhé, protože ho používá republika v&nbsp;Americe i&nbsp;monarchie v&nbsp;Evropě. Lynchův zákon se často přehmátl. V&nbsp;bouřlivých dnech byl mladý básník Paul-Aimé Garnier pronásledován na náměstí Royale vojákem, který se za ním hnal s&nbsp;bodlem, a&nbsp;unikl mu jen proto, že zaskočil do domovních dveří číslo 6. Křičeli za ním: </span><span class="MLP-znak-kurziva-11b">To je také jeden z&nbsp;těch saint-simonovců! </span><span>A</span><span xml:lang="ar-SA">&nbsp;</span><span>chtěli ho zabít. Měl totiž pod paží svazek pamětí vévody Saint-Simona. Jakýsi národní gardista si přečetl na knize jméno Saint-Simon a&nbsp;začal křičet: „Zabte ho!“</span></p>
			<p class="MLP-text">6.&nbsp;června 1832 se jedna setnina národních gardistů, vedená už výše jmenovaným setníkem Fannicotem, dala zdecimovat v&nbsp;ulici Chanvrerie, a&nbsp;to jen z&nbsp;rozmaru a&nbsp;pro vlastní vyražení. Jakkoliv taková událost byla divná, byla prokázána soudním vyšetřováním, které mělo zjistit příčiny revoluce roku 1832. Setník Fannicot, netrpělivý a&nbsp;odvážný měšťan, druh kondotiérů z&nbsp;řady těch, které jsme zde právě vylíčili, fanatický a&nbsp;nepoddajný a&nbsp;gouvernementalista, nemohl odolat vábení, aby nepočal střílet předčasně, a&nbsp;nemohl potlačit ctižádost, aby nedobyl barikády sám se svou setninou. Rozhořčen postupným vztyčováním rudého praporu a&nbsp;potom starého kabátu, který považoval za smuteční prapor, hlasitě odsuzoval generály a&nbsp;velitele sboru, kteří se domnívali, že vhodný okamžik ještě nenastal, a&nbsp;chtěli podle proslulého výroku jednoho z&nbsp;nich, „aby se vzpoura udusila ve vlastní šťávě“. On však považoval barikádu za zralou&nbsp;– a&nbsp;protože to, co je zralé, padne do klína, pokusil se o&nbsp;to.</p>
			<p class="MLP-text">Velel mužům odhodlaným jako on sám, „zuřivcům“, jak tvrdil očitý svědek. Setnina, která také zastřelila Jeana Prouvaira, byla první setnina praporu umístěného na rohu ulice. Ve chvíli, kdy se to nejméně očekávalo, vrhl setník své muže proti barikádě. Tento pohyb, ve kterém bylo více dobré vůle než válečnického umění, přišel Fannicotově setnině draho. Než dorazila do druhé třetiny ulice, přivítal ji hromadný výstřel z&nbsp;barikády. Čtyři nejudatnější, kteří běželi v&nbsp;čele, padli jako bleskem zasaženi těsně u&nbsp;paty hradby; ten hlouček národních gardistů, lidí velmi statečných, postrádajících však vojenskou tvrdost, se musil po chvilce nerozhodnosti poddat a&nbsp;zanechal na dlažbě patnáct mrtvých. Okamžik váhání pomohl povstalcům, aby znovu nabili zbraně, a&nbsp;druhá vražedná salva zasáhla setninu, ještě než stačila doběhnout za roh ulice do svého krytu. Navíc se na chvíli dostala do dvojího ohně, neboť ji zasáhl kartáč z&nbsp;děla, které bez rozkazu pokračovalo ve střelbě. Neohrožený, přitom však nerozvážný setník národní gardy Fannicot byl v&nbsp;palbě zabit. Dělem, to znamená pořádkem.</p>
			<p class="MLP-text">Útok, spíš divoký než odpovědný, pobouřil Enjolrase.</p>
			<p class="MLP-text">„Blbci,“ řekl, „své lidi připraví pro nic za nic o&nbsp;život a&nbsp;nás o&nbsp;náboje.“</p>
			<p class="MLP-text">Enjolras mluvil jako pravý povstalec vedoucí vzpouru. Vzpoura a&nbsp;její potlačování nikterak nebojují stejnými zbraněmi. Vzpoura se rychle vyčerpává, protože může vystřelit jen určitý počet ran a&nbsp;může ztratit jen určitý počet bojovníků. Vystřílená nábojnice a&nbsp;zabitý bojovník se nedají nahradit. Potlačovatelé povstání mají vojsko, a&nbsp;proto nepočítají s&nbsp;lidmi, protože mají arzenál Vincennes, nepočítají rány. Potlačovatelé mají tolik pluků, kolik má barikáda mužů, a&nbsp;tolik arzenálů, kolik má barikáda nábojů. Jsou to tedy bitvy jednoho proti stu a&nbsp;vždycky končí rozdrcením barikád, jestliže náhle propuknuvší revoluce nepřihodí na váhu svůj plamenný meč archanděla. To se také stává. Tehdy všechno povstane, dlažba vzkypí, lidové hradby se rozbují, Paříž se chvěje u&nbsp;vědomí své svrchovanosti, <span class="MLP-znak-kurziva-11b">quid divinum</span><span class="char-style-override-1"><a id="footnote-3409-81-backlink" class="footnote-link" href="#footnote-3409-81">81</a></span> se uvolňuje, 10.&nbsp;srpen je ve vzduchu, 29.&nbsp;červenec je ve vzduchu, objevuje se zázračné světlo, zející tlama moci couvá, a&nbsp;vojsko, ten lev, vidí před sebou vztyčenou a&nbsp;klidnou věštkyni&nbsp;– Francii.</p>
			<p id="toc_marker-2-1-13" class="MLP-uroven3-nadpis">(<a id="x.25924"></a>13)<br/>Pomíjející záblesky</p>
			<p class="MLP-text-bez1radku"><span>Ve směsici citů a&nbsp;vášní, které brání barikádu, je všechno možné; je tu srdnatost, je tu mládí, jde tu o&nbsp;čest, je tu nadšení, touha po svrchované dokonalosti, přesvědčení, hráčská vášeň a&nbsp;zejména střídavá naděje.</span></p>
			<p class="MLP-text">Takové střídavé štěstí&nbsp;– nejasné chvění naděje&nbsp;– se náhle mihlo v&nbsp;nejneočekávanější chvíli na barikádě Chanvrerie.</p>
			<p class="MLP-text">„Poslyšte,“ zavolal znenadání Enjolras, který byl stále na číhané, „zdá se mi, že se Paříž probouzí.“</p>
			<p class="MLP-text"><span>Je jisté, že zrána 6.&nbsp;června povstání jako by na hodinu nebo dvě mohutnělo. Neustálé zvonění na poplach u&nbsp;Saint-Merry oživilo chuť k&nbsp;boji. V&nbsp;ulici Poirier, v&nbsp;ulici Gravilliers se pustili do stavění barikády. Před branou Saint-Martin přepadl samojediný mladý muž ozbrojený karabinou celou četu jízdy. Nechráněn poklekl na otevřeném bulváru, opřel zbraň o&nbsp;rameno, střelil, zabil velitele čety, obrátil se a&nbsp;řekl: </span><span class="MLP-znak-kurziva-11b">Zase jeden, který nám už neublíží.</span><span> Rozsekali ho šavlemi. V&nbsp;ulici Saint-Denis střílela jedna žena za spuštěnou žaluzií na městskou gardu. Při každé ráně se lišty žaluzie zachvěly. V&nbsp;ulici Cossonnerie zatkli čtrnáctileté dítě: mělo plné kapsy kartáčů. Bylo napadeno několik hlídek. U&nbsp;vchodu ulice Bertin-Poirée přivítala velmi ostrá a&nbsp;nepředvídaná střelba pluk kyrysníků, v&nbsp;jejichž čele kráčel generál Cavaignac de Baragne. V&nbsp;ulici Planche-Mibray shazovali se střech na vojenské oddíly staré sklo, porcelán a&nbsp;všelijaké domácí nářadí; špatné znamení; a&nbsp;když o&nbsp;tom zpravili maršála Soulta, bývalý Napoleonův poručík se zamyslil a&nbsp;v&nbsp;paměti mu vytanul Suchetův výrok v&nbsp;Zaragoze: </span><span class="MLP-znak-kurziva-11b">Vylévají-li nám staré baby nočníky na hlavy, jsme ztraceni.</span><span class="MLP-znak-kurziva-11b"></span></p>
			<p class="MLP-text">Všeobecné příznaky, které se objevovaly ve chvíli, kdy se myslilo, že vzpoura se omezila jen na určitý okruh, horečka zloby, která nabývala vrchu, jiskry, které poletovaly sem tam nad ohromnými hromadami hořlavin, jimž říkáme pařížská předměstí, to <span>všechno</span> dohromady znepokojovalo vojenské velitele. Spěchali uhasit oheň v&nbsp;zárodku. Dokud jiskření nebylo udušeno, oddalovali útok na barikády v&nbsp;ulicích Maubuée, Chanvrerie a&nbsp;v&nbsp;Saint-Merry, aby měli práci jen s&nbsp;nimi a&nbsp;mohli skoncovat všechno naráz. Do ulic, v&nbsp;nichž to kvasilo, se vrhaly šiky vojska, které čistilo široké třídy a&nbsp;prohledávalo uličky, vpravo vlevo, jednou obezřele a&nbsp;pomalu, jindy útokem. Vojenské čety vyrážely vrata domů, odkud se střílelo, a&nbsp;zároveň rozháněly lidi srocené na bulvárech. Potlačování vzpoury se neobešlo bez bouřlivých zmatků, k&nbsp;jakým docházívá při srážkách vojska s&nbsp;lidem. Enjolras to postřehl v&nbsp;přestávkách mezi hřměním děl a&nbsp;střelbou mušket. Mimoto zahlédl na konci ulice, jak přenášejí raněné na nosítkách, a&nbsp;řekl Courfeyracovi:</p>
			<p class="MLP-text">„Ty jsme nezranili my.“</p>
			<p class="MLP-text"><span>Naděje byla krátká; záblesk brzy pohasl; co bylo ve vzduchu, vyvanulo dřív než za půl hodiny, bylo to jako blesk bez hromu, a&nbsp;povstalci cítili, jak na ně padá olověný plášť, který netečnost lidu hází na opuštěné umíněnce.</span><span></span></p>
			<p class="MLP-text">Hromadné hnutí, které užuž nabývalo obrysů, ztroskotalo; pozornost ministra války a&nbsp;válečné umění generálů se mohlo konečně soustředit jen na tři nebo čtyři barikády, které ještě stály.</p>
			<p class="MLP-text">Slunce vycházelo nad obzor.</p>
			<p class="MLP-text">Jeden povstalec se dotazoval Enjolrase:</p>
			<p class="MLP-text">„Máme hlad. Opravdu zemřeme jen tak bez jídla?“</p>
			<p class="MLP-text"><span>Enjolras, stále opřený o&nbsp;své cimbuří, kývl hlavou, aniž pustil konec ulice z&nbsp;dohledu.</span></p>
			<p id="toc_marker-2-1-14" class="MLP-uroven3-nadpis">(<a id="x.25928"></a>14)<br/>Kde se dočteme jméno Enjolrasovy milenky</p>
			<p class="MLP-text-bez1radku">Courfeyrac seděl na dlažebním kameni vedle Enjolrase a&nbsp;neustával urážet dělo. Kdykoliv s&nbsp;obrovským hlukem zasvištěla prška nábojů, která se jmenuje kartáč, přivítal ji výbuchy úštěpků.</p>
			<p class="MLP-text">„Prasknou ti plíce, ubohý starý surovče, je mi tě líto, marně se namáháš. To není hrom, to je kašlání.“</p>
			<p class="MLP-text">A&nbsp;všichni kolem se smáli.</p>
			<p class="MLP-text">Courfeyrac a&nbsp;Bossuet, jejichž hrdinný rozmar rostl s&nbsp;nebezpečím, nahrazovali jídlo žertováním jako paní Scarronová<span class="char-style-override-1"><a id="footnote-3409-82-backlink" class="footnote-link" href="#footnote-3409-82">82</a></span>, a&nbsp;protože nebylo vína, nalévali všem radostné veselí.</p>
			<p class="MLP-text">„Obdivují se Enjolrasovi,“ řekl Bossuet, „žasnu nad jeho chladno­krevnou udatností. Žije sám, a&nbsp;proto je snad trochu smutný; Enjol­ras to svádí na své vyšší zájmy, které ho nutí žít bez ženy. My ostatní máme více nebo méně milenek, které nás přivádějí k&nbsp;šílenství, to znamená k&nbsp;hrdinství. Je-li člověk zamilován jako tygr, bije se přinejmenším jako lev. To je náš způsob pomsty za kousky, které nám provádějí naše dámy grizetky. Roland se dává zabít, aby pozlobil Angeliku<span class="char-style-override-1"><a id="footnote-3409-83-backlink" class="footnote-link" href="#footnote-3409-83">83</a></span>. Všechno naše hrdinství má svůj původ v&nbsp;ženách. Muž bez ženy, to je pistole bez kohoutku. Teprve žena způsobí, že muž vybuchne. Jak víte, Enjolras nemá ženu. Není zamilován, a&nbsp;přece nachází v&nbsp;sobě dost síly, aby byl neohrožený. To je neslýchaná věc, aby byl někdo chladný jako ocel a&nbsp;odvážný jako plamen.“</p>
			<p class="MLP-text">Enjolras jako by neposlouchal, ale kdyby byl tehdy někdo blízko u&nbsp;něho, byl by zaslechl, jak šeptá:</p>
			<p class="MLP-text"><span class="MLP-znak-kurziva-11b">„Patria.“</span><span class="char-style-override-1"><a id="footnote-3409-84-backlink" class="footnote-link" href="#footnote-3409-84">84</a></span><span class="Footnote-reference char-style-override-2"></span></p>
			<p class="MLP-text">Bossuet se ještě smál, když Courfeyrac vykřikl:</p>
			<p class="MLP-text">„Něco nového!“</p>
			<p class="MLP-text">A&nbsp;hlasem sluhy, který ohlašuje hosta, dodal:</p>
			<p class="MLP-text">„Osmiliberka.“</p>
			<p class="MLP-text"><span>A&nbsp;opravdu na jeviště vstoupila nová osobnost, druhý ohnivý jícen.</span></p>
			<p class="MLP-text">Dělostřelci rychle postavili druhý kus do palebného postavení vedle prvního a&nbsp;namířili.</p>
			<p class="MLP-text">To uspíšilo rozuzlení.</p>
			<p class="MLP-text">Několik minut poté oba bystře obsluhované kusy střílely na barikádu; oheň řadového vojska a&nbsp;národní gardy podporoval dělostřelbu.</p>
			<p class="MLP-text">V&nbsp;určité vzdálenosti bylo slyšet jiné dunění kanónů. Zatímco dvě děla zuřila v&nbsp;ulici Chanvrerie, dvě druhá děla, jedno nasazené proti hradbě v&nbsp;ulici Saint-Denis, druhé v&nbsp;ulici Aubry-de-Boucher, zasypávalo deštěm kulí barikádu Saint-Merry. Čtyři děla si navzájem vracela smuteční ozvěnu.</p>
			<p class="MLP-text">Štěkot příšerných válečných psů si odpovídal.</p>
			<p class="MLP-text">Ze dvou kusů, které teď ostřelovaly barikádu v&nbsp;ulici Chanvrerie, jeden střílel kartáči, druhý kulemi.</p>
			<p class="MLP-text">Dělo, které střílelo kulemi, bylo namířeno trochu výš a&nbsp;balistická křivka byla vypočtena tak, aby koule zasáhly nejvyšší hřeben barikády, srážely jej a&nbsp;drobily dlažební kameny, které padaly na povstalce jako při výbuchu kartáče.</p>
			<p class="MLP-text">Způsob střelby měl přimět bojovníky, aby sestoupili s&nbsp;vrcholu barikády a&nbsp;stáhli se dovnitř, což by umožnilo útok. Jakmile by se podařilo zahnat bojovníky s&nbsp;vrcholu barikády kulemi a&nbsp;od oken pomocí kartáčů, útočné oddíly by se mohly odvážit do ulice bez obav, že se na ně bude střílet; možná že by ztekly barikádu, aniž je povstalci zpozorovali jako včera večer, a&nbsp;kdo ví, možná že by ji útočné oddíly překvapily a&nbsp;dobily.</p>
			<p class="MLP-text">„Rozhodně musíme zmenšit dotěrnost těchto kusů,“ řekl Enjol­ras a&nbsp;zvolal: „Palte na dělostřelectvo!“</p>
			<p class="MLP-text">Všichni byli ve střehu. Barikáda, která už dlouho mlčela; zahájila zběsilou palbu, sedm nebo osm salv šlo za sebou zuřivě a&nbsp;s&nbsp;nadšením, ulice se zaplnila oslepujícím dýmem a&nbsp;za několik minut nato mlhou, ve které šlehaly plameny; bylo v&nbsp;ní nejasně vidět, jak dvě třetiny dělostřelců leží pod koly děl. Ti, kdo zůstali na nohou, pokračovali chladnokrevně v&nbsp;obsluze kusů s&nbsp;přísným klidem, ale palba přece jen trochu povolila.</p>
			<p class="MLP-text">„To se nám povedlo,“ řekl Bossuet Enjolrasovi. „To je úspěch.“ Enjolras zavrtěl hlavou a&nbsp;odpověděl:</p>
			<p class="MLP-text">„Ještě čtvrt hodiny takového úspěchu, a&nbsp;nebudeme mít na barikádě ani deset nábojů.“</p>
			<p class="MLP-text">Zdá se, že Gavroche ta slova zaslechl.</p>
			<p id="toc_marker-2-1-15" class="MLP-uroven3-nadpis">(15)<br/>Gavroche venku</p>
			<p class="MLP-text-bez1radku">Courfeyrac náhle někoho zpozoroval v&nbsp;dešti kulek na vnější straně barikády.</p>
			<p class="MLP-text">To Gavroche vzal v&nbsp;krčmě košík na láhve, prošel trhlinou v&nbsp;barikádě a&nbsp;klidně vysypával do koše plné nábojnice, které patřívaly národním gardistům zabitým na svahu barikády.</p>
			<p class="MLP-text">„Co tam děláš?“ zavolal Courfeyrac.</p>
			<p class="MLP-text">Gavroche zvedl nos:</p>
			<p class="MLP-text">„Občane, plním si košík.“</p>
			<p class="MLP-text">„Nevidíš, že se střílí?“</p>
			<p class="MLP-text">Gavroche odpověděl:</p>
			<p class="MLP-text">„No, prší. A&nbsp;co dál?“</p>
			<p class="MLP-text">Courfeyrac volal:</p>
			<p class="MLP-text">„Vrať se!“</p>
			<p class="MLP-text">„Okamžitě,“ odpověděl Gavroche.</p>
			<p class="MLP-text">A&nbsp;skokem se vnořil hlouběji do ulice.</p>
			<p class="MLP-text">Vzpomínáte si, že Fannicotova setnina zanechala při svém ústupu řadu mrtvých.</p>
			<p class="MLP-text">Na dvacet mrtvol leželo na dláždění po délce celé ulice. Dvacet nábojnic pro Gavroche, zásoba střeliva pro barikádu.</p>
			<p class="MLP-text"><span>V&nbsp;ulici bylo kouře jako mlhy. Kdo viděl mraky, jak se válejí v&nbsp;horské úžlabině mezi dvěma příkrými svahy, umí si představit stísněný a&nbsp;jako zhuštěný kouř mezi dvěma řadami domů. Stoupal pomalu a&nbsp;neustále ho přibývalo; to také bylo příčinou ponenáhlého stmívání, které kalilo i&nbsp;jas denního světla. Bojující sotva viděli z&nbsp;jednoho konce na druhý, ačkoliv ulice byla dosti krátká.</span></p>
			<p class="MLP-text"><span>Toto uměle vyvolané zatmění, s&nbsp;nímž asi počítali velitelé, kterým bylo svěřeno řízení útoku na barikádu, přišlo Gavrochovi velmi vhod.</span></p>
			<p class="MLP-text">Pod záhyby kouřové clony se jeho drobná postavička mohla dostat hluboko do ulice, aniž ji vojáci spatřili. Prvních sedm nebo osm nábojnic vybral Gavroche bez velikého nebezpečí.</p>
			<p class="MLP-text">Plížil se po břiše, utíkal po čtyřech s&nbsp;košem v&nbsp;zubech, kroutil se, klouzal, vlnil a&nbsp;plazil od mrtvého k&nbsp;mrtvému a&nbsp;vybíral nábojnici nebo sumku, jako když opice louská ořechy.</p>
			<p class="MLP-text">Z&nbsp;barikády se báli na Gavroche zavolat, aby na něho neupozornili.</p>
			<p class="MLP-text">U&nbsp;jednoho desátníka našel prachovnici.</p>
			<p class="MLP-text">„Něco proti žízni,“ řekl zastrkávaje ji do kapsy.</p>
			<p class="MLP-text">Jak neustále postupoval kupředu, dostal se až k&nbsp;místu, kde kouř průsvitněl.</p>
			<p class="MLP-text">A&nbsp;tak si střelci řadového vojska, seřazení na číhané za zídkou z&nbsp;dlažebních kamenů, a&nbsp;střelci z&nbsp;předměstí, seskupení na rohu ulice, náhle ukazovali na něco, co se pohybovalo v&nbsp;mračnu.</p>
			<p class="MLP-text">Ve chvíli, kdy Gavroche obíral o&nbsp;náboje poddůstojníka ležícího vedle patníku, kulka zasáhla mrtvého.</p>
			<p class="MLP-text">„Proklatě!“ řekl Gavroche. „Zabíjejí mi mé mrtvé.“</p>
			<p class="MLP-text">Druhá kulka vykřesala jiskru na dláždění vedle něho.</p>
			<p class="MLP-text">Třetí mu převrhla koš.</p>
			<p class="MLP-text">Gavroche se rozhlédl a&nbsp;spatřil, že rány pocházejí od národní gardy městského obvodu.</p>
			<p class="MLP-text">Vztyčil se a&nbsp;zůstal stát; a&nbsp;s&nbsp;vlasy ve větru, rukama opřenýma o&nbsp;boky a&nbsp;s&nbsp;očima upřenýma na střílející národní gardisty zanotoval:</p>
			<p class="MLP-verse--I---12-12">V&nbsp;Nanterre se špatně líbá, <br/>toť Voltairova chyba, <br/>v&nbsp;Savojsku ještě hůře, <br/>za to zas Rousseau může.</p>
			<p class="MLP-text">Potom sebral svůj košík, naházel zpět všechny náboje, které se z&nbsp;něho vysypaly, vykročil proti střelbě a&nbsp;vyprázdnil další nábojnici. Tam ho minula čtvrtá kulka. Gavroche zpíval:</p>
			<p class="MLP-verse--I---12-12">Jsem nicka, pročpak? I&nbsp;ba, <br/>toť Voltairova chyba, <br/>jen veselá jsem kůže, <br/>za to zas Rousseau může.</p>
			<p class="MLP-text">Páté kulce se podařilo jen tolik, že z&nbsp;něho vykřísla třetí sloku:</p>
			<p class="MLP-verse--I---12-12">Jsem rád jak v&nbsp;moři ryba, <br/>toť Voltairova chyba <br/>a&nbsp;bída je má růže, <br/>za to zas Rousseau může.</p>
			<p class="MLP-text">Tak to šlo nějakou chvíli.</p>
			<p class="MLP-text">Byla to děsná i&nbsp;půvabná podívaná. Ostřelovaný Gavroche škádlil střílející gardu. Zřejmě se ohromně bavil. Byl to vrabčák klofající myslivce. Na každou salvu odpovídal další slokou. Neustále ho měli na mušce, ale pokaždé chybili. Národní gardisté a&nbsp;vojáci na něco cílili se smíchem. Lehal si, vstával, mizel ve výklenku domovních vrat, pak vyskočil, ztrácel se, objevoval se, zachraňoval se útěkem, vracel se, dělal na střílející dlouhý nos a&nbsp;mezitím vybíral nábojnice a&nbsp;plnil košík.</p>
			<p class="MLP-text">Povstalci úzkostí ani nedýchali a&nbsp;sledovali ho s&nbsp;obavou. Barikáda se chvěla; a&nbsp;Gavroche si zpíval. To už nebylo dítě a&nbsp;ještě to nebyl muž; byl to podivný gamén z&nbsp;pohádky. Bylo by se mohlo říci&nbsp;– nezranitelný skřítek bitvy. Kule létaly za ním, ale nedohonily ho. Hrál si se smrtí na jakousi příšernou slepou bábu; kdykoliv se zubatá přiblížila, dal jí po nose.</p>
			<p class="MLP-text">Ale jedna kulka, lépe mířená nebo zrádnější než ostatní, konečně dítě bludičku zasáhla. Povstalci viděli, jak Gavroche zavrávoral a&nbsp;pak se svezl na zem. Celá barikáda vykřikla; ale v&nbsp;tom malém trpaslíkovi byl velikán; dotknout se dlažby znamená pro gaména zrovna tolik, jako když se obr dotkne země; Gavroche upadl, ale znovu se napřímil; zůstal sedět a&nbsp;dlouhý pramínek krve mu stékal po obličeji; zvedl obě ruce, podíval se, odkud přišla rána, a&nbsp;dal se opět do zpěvu:</p>
			<p class="MLP-verse--I---12-12">Pad jsem, už ani slova,<br/>toť chyba Voltairova&nbsp;–<br/>pad tváří do kaluže,<br/>za to zas Rousseau…</p>
			<p class="MLP-text">Nedokončil. Druhá kulka téhož střelce mu vyrazila dech. Tentokrát padl tváří na dlažbu a&nbsp;už se nepohnul. Vznešená dušička právě odlétla.</p>
			<p id="toc_marker-2-1-16" class="MLP-uroven3-nadpis">(16)<br/>Jak se z&nbsp;bratra stává otec</p>
			<p class="MLP-text-bez1radku">V&nbsp;tu chvíli byli v&nbsp;Lucemburské zahradě&nbsp;– oko dramatu musí být všudypřítomné&nbsp;– dva haranti, kteří se drželi za ruce. Jednomu bylo asi sedm, druhému pět let. Protože promokli, šli po slunečné straně stromořadí; starší vedl mladšího; byli v&nbsp;cárech a&nbsp;bledí; vypadali jako vyplašení ptáci. Menší říkal:</p>
			<p class="MLP-text">„Mám hrozný hlad.“</p>
			<p class="MLP-text">Starší vedl bratříčka trochu protektorsky za levou ruku, v&nbsp;pravé držel proutek.</p>
			<p class="MLP-text">Byli v&nbsp;zahradě sami. Zahrada byla opuštěná, mříže dala policie kvůli vzpouře uzavřít. Vojáky, kteří v&nbsp;zahradě tábořili, odvolali do boje.</p>
			<p class="MLP-text">Jak se tam děti octly? Prchly snad z&nbsp;nějaké strážnice, jejíž dveře zůstaly pootevřeny? Anebo utekly z&nbsp;nějaké komediantské boudy od brány Enfer nebo z&nbsp;prostranství Observatoire, či dokonce ze sousední křižovatky, kde čteme na štítě kaple: <span class="MLP-znak-kurziva-11b">Invenerunt parvulum pannis involutum!</span><span class="char-style-override-1"><a id="footnote-3409-85-backlink" class="footnote-link" href="#footnote-3409-85">85</a></span> Anebo ošálily bdělé oko zahradního hlídače, když zavíral zahradu, a&nbsp;od večera do rána zůstaly přes noc v&nbsp;některé z&nbsp;besídek, kde se čítají noviny? Jisto je, že se toulaly a&nbsp;vypadaly jako volní ptáci. Bloudit a&nbsp;přitom vypadat jako volný pták znamená, že je člověk ztracen. A&nbsp;opravdu, ubožátka byla ztracena.</p>
			<p class="MLP-text">Byli to chlapečkové, o&nbsp;které se staral Gavroche a&nbsp;na něž se čtenář jistě pamatuje: Thénardierovy děti, které si najala Magnonová a&nbsp;jež přičítala panu Gillenormandovi. Podobaly se lupenům urvaným z&nbsp;větví, které vítr žene po zemi.</p>
			<p class="MLP-text">Z&nbsp;jejich šatů, které kdysi svou čistotou byly pro Magnonovou v&nbsp;očích pana Gillenormanda znamenitou vizitkou, se staly hadry.</p>
			<p class="MLP-text">Od nynějška hošíci náleželi do statistiky „nalezenců“, které policie zjišťuje, sbírá, ztrácí a&nbsp;opět nalézá na pařížské dlažbě.</p>
			<p class="MLP-text">Jen ve zmatku takového dne, jako byl dnešní, bylo možno, aby se obě ubožátka procházela v&nbsp;zahradě. Kdyby je byli hlídači viděli, byli by ty dva hadrníčky vyhnali. Chudé děti nechodí do veřejných sadů; mělo by se však uvážit, že jako děti mají nárok na květiny.</p>
			<p class="MLP-text">Obě děti tam byly jen proto, že mříže byly zavřeny. Byly tam i&nbsp;přes zákaz. Vklouzly do zahrady a&nbsp;zůstaly v&nbsp;ní. Zavřené dveře neznamenají, že dozorci mají volno, hlídat mají nepřetržitě, ale ochabují a&nbsp;odpočívají si; a&nbsp;dozorci, právě tak rozrušení úzkostí, která zachvacovala celou veřejnost, a&nbsp;zaměstnaní více sebou než okolím, se přestali starat o&nbsp;sady a&nbsp;oba provinilce přehlédli.</p>
			<p class="MLP-text">Předešlý večer pršelo a&nbsp;ráno rovněž trochu sprchlo. Ale červnové přeháňky mnoho neznamenají. Hodinku po bouřce si člověk sotva všimne, že zářivému dni bylo před chvílí do pláče. V&nbsp;létě schne zem stejně rychle jako dětská tvářička.</p>
			<p class="MLP-text">V&nbsp;době slunovratu je polední slunce téměř pichlavé. Zachvacuje všechno. Upíná se k&nbsp;zemi a&nbsp;naléhá na ni, jako by ji chtělo vysát. Jako by žíznilo. Liják je sklenicí vody; déšť je vypit naráz. Ráno ze všeho crčela voda, večer se všude práší.</p>
			<p class="MLP-text">Není snad obdivuhodnější věci nad zeleň vykoupanou deštěm a&nbsp;osušenou slunečními paprsky; je to teplá svěžest. Mají-li zahrady a&nbsp;louky kořeny svlažené vodou a&nbsp;květy stopené ve slunci, korunky květů se změní v&nbsp;kaditelnice a&nbsp;vydechují všechny své vůně najednou. Všechno se usmívá, hlaholí, nabízí se. Cítíš sladké opojení. Jaro je pozemský ráj. Slunce pomáhá konejšit lidskou netrpělivost.</p>
			<p class="MLP-text">Jsou lidé, kteří už po ničem jiném netouží; lidé, kterým stačí nebeská modř, blouznivci pohroužení do zázraku, kteří v&nbsp;modloslužebném klanění přírodě jsou nevšímaví k&nbsp;dobru i&nbsp;zlu, obdivovatelé vesmíru, jehož záření odvrátilo jejich mysl od pouhého člověka, lidé, kteří nechápou, že je možno zabývat se hladovými a&nbsp;žíznícími, nahotou lidské bídy v&nbsp;zimě, chorobnými zkřiveninami dětské páteře, pelechy, podkrovními byty, žaláři, hadry děvčátek, která v&nbsp;zimě jektají zuby; jen když sami mohou pod stromy spřádat své sny; to jsou duchové mírní a&nbsp;strašliví, necitelně spokojení. Je podivné, že jim stačí nekonečno. O&nbsp;té velké lidské možnosti, konečnosti, která může obsáhnout všechno, o&nbsp;té nechtějí nic vědět. Na konečnost, která připouští pokrok a&nbsp;vznešenou práci, na tu nemyslí. Co je nevymezeno, co se rodí ze spojení lidské a&nbsp;božské nekonečnosti a&nbsp;konečnosti, jim uniká. Jsou šťastni, stojí-li tváří v&nbsp;tvář nekonečnu. Nikdy nepoznají radost, prožívají jen vytržení. Propadat se v&nbsp;hluboké snění, to je jejich život. Dějiny lidstva jsou pro ně jen katastrální mapou; není v&nbsp;ní zakresleno všechno; to pravé Všechno zůstává mimo; k&nbsp;čemu je dobré zabývat se podrobností, člověkem? Připouštějí, že člověk trpí; ale podívejte se na vycházející Aldebaran! Matka už nemá mléka, novorozeňátko umírá, já o&nbsp;tom nic nevím, ale pozorujte drobnohledem tu zázračnou růžici, kterou v&nbsp;jedlovém kmeni vytváří poslední přírůstek podkorové běli! Můžete to srovnat s&nbsp;nejkrásnější mechelenskou krajkou! Tací myslitelé zapomněli milovat. Zvěrokruh má na ně takový vliv, že pro něj nevidí plačící dítě. Bůh jim zatemňuje duši. Je to rodina veleduchů, kteří jsou zároveň malí. Horatius byl jeden z&nbsp;nich, i&nbsp;Goethe, snad i&nbsp;La Fontaine; vznešení sobci nekonečna, klidní pozorovatelé bolesti, kteří nevidí Nerona, je-li krásně, jimž slunce zakrývá hranici, kteří by byli schopni se dívat na popravu a&nbsp;hledat v&nbsp;ní barevný efekt, kteří neslyší ani výkřik, ani vzlyk, ani chroptění, ani vyzvánění na poplach, pro něž je všechno dobré, protože je měsíc máj, kteří, dokud budou mít nad hlavami purpurové a&nbsp;zlaté mraky, budou prohlašovat, že jsou spokojeni a&nbsp;hodlají být šťastni, pokud nepřestanou zářit hvězdy a&nbsp;zpívat ptáci.</p>
			<p class="MLP-text"><span>Jsou to zářící tmáři. Ani netuší, že jsou k&nbsp;politování. Jsou skutečně k&nbsp;politování. Kdo netrpěl, nepochopí. Musíme se jim obdivovat a&nbsp;litovat je, jako bychom litovali a&nbsp;obdivovali bytost, která by byla dnem a&nbsp;zároveň nocí, která místo očí pod obočím by měla hvězdu na čele.</span><span></span></p>
			<p class="MLP-text">Lhostejnost těchto myslitelů je podle názoru jedněch vyšší filozofií. Budiž, ale v&nbsp;té povznesenosti je churavost. Je možno být nesmrtelný a&nbsp;přitom kulhat; Vulkán je toho svědkem. Můžeme být víc než člověk i&nbsp;méně než člověk. V&nbsp;přírodě je ohromná neúplnost. Kdož ví, není-li slunce slepé?</p>
			<p class="MLP-text">Čemu tedy máme důvěřovat? <span class="MLP-znak-kurziva-11b">Solem quis dicere falsum ciudeat?</span><span class="char-style-override-1"><a id="footnote-3409-86-backlink" class="footnote-link" href="#footnote-3409-86">86</a></span> Mohli by se tedy někteří géniové, nadlidé, některé lidské hvězdy mýlit? Co je tam vysoko, na vrcholu, na výšinách, v&nbsp;nadhlavníku, co sesílá na zem tolik jasu, vidí snad málo, vidí snad špatně nebo vůbec nevidí? Není to k&nbsp;zoufání? Ne. A&nbsp;co je tedy nad sluncem? Bůh.</p>
			<p class="MLP-text">Dne 6.&nbsp;června 1832 k&nbsp;jedenácté hodině dopoledne byla opuštěná a&nbsp;vylidněná Lucemburská zahrada docela půvabná. Stromy a&nbsp;květinové záhony pravidelně vysázené do šachovnice vysílaly do slunečního jasu své balzamické vůně a&nbsp;svá opojení. Větve potřeštěné poledním zářením jako by se pokoušely o&nbsp;objetí. V&nbsp;sykomorách cvrlikaly pěnkavy, vrabčáci všechno vítězně přehlušovali, datlové se šplhali vzhůru po kaštanech, oklepávajíce zobáčkem díry v&nbsp;kůře. Záhony uznávaly královskou legitimitu lilií; nejvznešenější z&nbsp;vůní je ta, kterou vydechuje úběl. Bylo cítit kořennou vůni karafiátů. Staré kavky Marie Medicejské se milovaly v&nbsp;korunách velikých stromů. Slunce zlatilo, barvilo nachem a&nbsp;zažehávalo tulipány, které jsou vlastně rozličnými odrůdami plamenů proměněných v&nbsp;kvítí. Kolem tulipánových záhonů vířily včely&nbsp;– jiskřičky těch květních plamenů. Všechno bylo sám půvab a&nbsp;radost, i&nbsp;ten hrozící déšť; ta pohrůžka opakované pršky, která by jenom prospěla konvalinkám a&nbsp;kozímu listu, nikoho neznepokojovala; vlaštovky půvabně vyhrožovaly svým přízemním letem. Všechno tam dýchalo štěstím; život sládl a&nbsp;voněl; celá příroda dýchala cudností, útěchou, účastí, mateřskou láskou, pohlazením a&nbsp;nadějí. Myšlenky kanoucí z&nbsp;nebe byly hebounké jako dětská ručička, kterou líbáme.</p>
			<p class="MLP-text">Nahé a&nbsp;bílé sochy pod stromy měly šaty ze stínu proděravěné slunečním jasem; slunce oškubalo kamenné bohyně a&nbsp;ověsilo je paprsky. Kolem velkého bazénu byla země už vysušená, přímo vyprahlá. Vítr byl dost silný, aby sem tam rozviřoval obláčky prachu. Několik žlutých listů, zbytek loňského podzimu, se rozpustile honilo po zemi jako hejno malých uličníků.</p>
			<p class="MLP-text"><span>Přemíra záření měla v&nbsp;sobě cosi uklidňujícího. Život, míza, horko, vůně, všechno jen překypovalo; a&nbsp;z&nbsp;této tajemné tvorby jsi mohl odvodit, jak nesmírné jsou její zdroje; v&nbsp;dechu prostoupeném láskou, v&nbsp;kolotání zásvitů a&nbsp;odlesků, v&nbsp;zázračné rozmařilosti </span><span>slunečních</span><span> paprsků, v&nbsp;nekonečném ronění zlatého fluida bylo cítit marnotratnost nevyčerpatelného tvoření; a&nbsp;za tou nádherou jako za plamennou záclonou bylo vidět Boha, hvězdného milionáře.</span></p>
			<p class="MLP-text">Díky písku nebylo nikde ani stopy po blátě; díky dešti nikde ani zrnko prachu. Květiny se právě vykoupaly; všechny samety, atlasy, laky a&nbsp;zlata, které vyrůstaly ze země v&nbsp;podobě květů, byly bez kazu. Tato nádhera byla čistá. Hluboké ticho blažené přírody plnilo sad. Nebeské ticho, které souzní s&nbsp;tisícerou hudbou, s&nbsp;cukrováním ve hnízdech, s&nbsp;bzučením rojů, šelestěním vánku. Všechen soulad té roční doby splýval v&nbsp;lahodný celek; všechno, co se s&nbsp;jasem rodí a&nbsp;odumírá, mělo své místo v&nbsp;předurčeném sledu; bezy končily a&nbsp;začínal jasmín; některé květy se opozdily, některý hmyz si přispíšil; předvoj červnových baboček se bratříčkoval se zadním vojem květnových bělásků. Platany dostávaly novou kůru. Vánek čeřil vlny ve vznešené obrovitosti kaštanů. Bylo to skvělé. Starý vysloužilec ze sousedních kasáren, dívající se mřížemi, prohodil: „Máme jaro v&nbsp;plné zbroji a&nbsp;v&nbsp;celé parádě.“</p>
			<p class="MLP-text">Celá příroda hodovala; tvorstvo zasedlo ke stolu; byl příhodný čas, veliký modrý ubrus byl prostřen po obloze a&nbsp;velký zelený ubrus na zemi. Slunce svítilo jedna radost. Bůh hostil celý svět. Každému tvoru přichystal pastvu nebo potravu. Divoký holub nacházel semenec, pěnkava proso, stehlík drchničku, červenka červy, včela květiny, moucha nálevníky, zelená rosnička mouchy. Pojídalo se to tak trochu navzájem; a&nbsp;to je mystérium zla smíšeného s&nbsp;dobrem; ale ani jedno zvířátko nemělo prázdný žaludek.</p>
			<p class="MLP-text">Oba opuštěnečkové došli k&nbsp;velkému bazénu a&nbsp;trochu zmateni velkým světlem se chtěli schovat; to je přirozený pud chudých a&nbsp;bezmocných, octnou-li se tváří v&nbsp;tvář nádheře třeba i&nbsp;neosobní; přešlapovali za domečkem pro labutě.</p>
			<p class="MLP-text">Když zavanul vítr, bylo chvílemi slyšet nejasný křik, povyk, jakési hlučné chroptění, střelbu a&nbsp;hluché rány pálících děl. Nad střechami směrem k&nbsp;tržnici se vznášel kouř. V&nbsp;dálce, jako by někoho přivolával, klinkal zvon.</p>
			<p class="MLP-text">Děti ty zvuky skoro ani nevnímaly. Menší chlapec chvílemi polohlasem opakoval:</p>
			<p class="MLP-text">„Mám hlad.“</p>
			<p class="MLP-text">Téměř v&nbsp;téže chvíli jako obě děti přibližoval se k&nbsp;velikému bazénu ještě jiný párek. Muž, asi padesátník, vedl za ruku šestiletého človíčka. Bezpochyby otec se synem. Šestiletý človíček držel v&nbsp;ruce velký koláč.</p>
			<p class="MLP-text">V&nbsp;té době mívaly některé domy z&nbsp;ulice Madame a&nbsp;z&nbsp;ulice Enfer klíč od Lucemburské zahrady, nájemníci ho používali, byla-li mříž zavřena; tato výsada byla později zrušena. Otec a&nbsp;syn pocházeli bezpochyby z&nbsp;oněch domů.</p>
			<p class="MLP-text">Oba chudí hošíci se dívali, jak „ten pán“ přichází, a&nbsp;ukryli se ještě víc.</p>
			<p class="MLP-text">Byl to měšťan. Možná týž, kterého Marius v&nbsp;horečce svého zamilování slyšel u&nbsp;téhož velkého bazénu, jak radí svému synovi, „aby se vystříhal přehánění“. Vypadal vlídně a&nbsp;hrdě a&nbsp;jeho nikdy neumlkající ústa se stále usmívala. Bezmyšlenkovitý úsměv velkých sanic, na nichž nebylo dost kůže, ukazoval spíš zuby než duši. Dítě se svým nakousnutým a&nbsp;nechaným koláčem vypadalo přejedené. Mělo na sobě stejnokroj národní gardy, protože zuřila revoluce, a&nbsp;otec zůstal v&nbsp;občanských šatech, protože byl opatrný.</p>
			<p class="MLP-text">Otec se synem se zastavili u&nbsp;bazénu, kde dováděly dvě labutě.</p>
			<p class="MLP-text">Zdálo se, že se měšťan labutím obzvlášť obdivuje. Podobal se jim, protože se nesl tak vznešeně jako ony.</p>
			<p class="MLP-text">V&nbsp;tom okamžiku labutě pluly&nbsp;– to je jejich největší umění&nbsp;– a&nbsp;nesly se vznešeně.</p>
			<p class="MLP-text">Kdyby byli ti dva ubožáčkové poslouchali a&nbsp;byli dostatečně odrostlí, aby rozuměli, mohli zachytit rozpravu rozšafného muže. Otec říkal synovi:</p>
			<p class="MLP-text">„Moudrý člověk se v&nbsp;životě spokojí s&nbsp;málem. Pohleď na mne, synu. Nemiluji nádheru. Nikdo mě neuvidí v&nbsp;šatech ozdobených zlatem a&nbsp;drahým kamením; falešný lesk přenechávám nevyrovnaným duším.“</p>
			<p class="MLP-text">Vtom sem od tržnice dolehly temné zvuky podporované zvoněním a&nbsp;povykováním.</p>
			<p class="MLP-text">„Co je to?“ optalo se dítě.</p>
			<p class="MLP-text">Otec odpověděl:</p>
			<p class="MLP-text">„To jsou saturnálie.“</p>
			<p class="MLP-text">Náhle spatřil dva otrhánky nepohnutě stojící za zeleným labutím domečkem.</p>
			<p class="MLP-text">„Už to začíná,“ řekl.</p>
			<p class="MLP-text">A&nbsp;po chvíli dodal:</p>
			<p class="MLP-text">„Anarchie se už tlačí i&nbsp;do zahrady.“</p>
			<p class="MLP-text">Zatím syn ukousl kousek koláče, vyplivl ho a&nbsp;náhle se rozplakal.</p>
			<p class="MLP-text">„Proč pláčeš?“ otázal se otec.</p>
			<p class="MLP-text">„Už nemám hlad,“ řeklo dítě.</p>
			<p class="MLP-text">Otcův úsměv se rozšířil.</p>
			<p class="MLP-text">„Abychom snědli koláč, k&nbsp;tomu nepotřebujeme hlad.“</p>
			<p class="MLP-text">„Já už ho nechci. Je tvrdý.“</p>
			<p class="MLP-text">„Ty už ho nechceš?“</p>
			<p class="MLP-text">„Ne.“</p>
			<p class="MLP-text">Otec mu ukázal labutě.</p>
			<p class="MLP-text">„Hoď ho těm vodním ptákům.“</p>
			<p class="MLP-text">Dítě zaváhalo. Nemá-li člověk chuť na koláč, není to ještě důvod, aby jej daroval.</p>
			<p class="MLP-text">„Buď lidský. Musíme mít soucit se zvířaty.“</p>
			<p class="MLP-text">Vzal synáčkovi koláč a&nbsp;hodil do bazénu.</p>
			<p class="MLP-text">Koláč spadl dost blízko kraje.</p>
			<p class="MLP-text">Labutě byly daleko, uprostřed bazénu, a&nbsp;byly zaměstnány nějakou kořistí. Neviděly ani měšťana, ani koláč.</p>
			<p class="MLP-text">Měšťan, který se obával, že se koláč potopí a&nbsp;kterého pobuřovalo to zbytečné mrhání, začal mávat rukama, jako by telegrafoval, až konečně vzbudil pozornost labutí.</p>
			<p class="MLP-text">Zpozorovaly, že něco plove na hladině, obrátily se jako koráby, kterými vskutku jsou, a&nbsp;s&nbsp;blaženou velebností, která přísluší bílým zvířatům, zamířily pomalu ke koláči.</p>
			<p class="MLP-text">„Ty labutě jsou mi pěkní kosi!“ řekl měšťan celý šťastný, že udělal vtip.</p>
			<p class="MLP-text">V&nbsp;tu chvíli náhle zesílil vzdálený ruch. Tentokrát až příšerný. Závany větru jsou často výmluvnější než co jiného. Vítr, který právě v&nbsp;tu chvíli zavanul, donesl k&nbsp;nim zřetelné víření bubnů, výkřiky, střelbu a&nbsp;zlověstné hašteření poplašného zvonu s&nbsp;dělem. Vynořil se černý mrak a&nbsp;rychle zakryl slunce. Labutě ještě nedopluly ke koláči.</p>
			<p class="MLP-text">„Vraťme se,“ řekl otec, „ženou útokem na Tuilerie.“</p>
			<p class="MLP-text">Chytil znovu dítě za ruku. Pak pokračoval:</p>
			<p class="MLP-text">„Od Tuilerií k&nbsp;Luxembourgu je jako od království k&nbsp;pairství; to není daleko. Za chvíli budou pršet kulky.“</p>
			<p class="MLP-text">Podíval se na mrak.</p>
			<p class="MLP-text">„A&nbsp;snad bude i&nbsp;doopravdy pršet; míchá se do toho nebe; mladší větev je odsouzena. Rychle se vraťme.“</p>
			<p class="MLP-text">„Chtěl bych vidět labutě, jak žerou koláč,“ řeklo dítě.</p>
			<p class="MLP-text">Otec odpověděl:</p>
			<p class="MLP-text">„To by bylo neprozřetelné.“</p>
			<p class="MLP-text">A&nbsp;odváděl malého měšťánka s&nbsp;sebou.</p>
			<p class="MLP-text">S&nbsp;lítostí, že opouští labutě, se chlapec otáčel k&nbsp;bazénu, dokud mu ho skupina stromů nezakryla.</p>
			<p class="MLP-text">Mezitím se ke koláči zároveň s&nbsp;labutěmi přiblížili oba tuláčkové. Malý chlapec se díval na koláč, větší za odcházejícím měšťanem.</p>
			<p class="MLP-text"><span>Otec a&nbsp;syn vstoupili do bludiště stromořadí, které vedou k&nbsp;velkému schodišti, obklopenému hustými skupinami stromů u&nbsp;ulice Madame.</span></p>
			<p class="MLP-text"><span>Jakmile zmizeli z&nbsp;dohledu, starší chlapec se rychle položil břichem na zaoblený okraj bazénu, přidržoval se ho křečovitě levou rukou, divže nespadl do vody, a&nbsp;natáhl proutek v&nbsp;pravé ruce po koláči. Když labutě spatřily soka, pospíšily si, a&nbsp;jak spěchaly, rozvlnily svou hrudí vodu tak, že to prospělo malému rybáři; voda před labutěmi </span><span>ustupovala,</span><span> a&nbsp;jedna z&nbsp;těch soustředěných mírných vlnek lehce postrčila koláč k&nbsp;chlapcovu proutku. Když labutě doplouvaly, dotkl se chlapec koláče. Prudce jej napíchl, přitáhl, zaplašil labutě, uchopil koláč a&nbsp;vzpřímil se. Koláč byl promočený; ale hoši měli hlad a&nbsp;žízeň. Starší rozlomil koláč na dva díly, menší si ponechal a&nbsp;větší dal bratříčkovi se slovy:</span></p>
			<p class="MLP-text">„Nacpi si panděro.“</p>
			<p id="toc_marker-2-1-17" class="MLP-uroven3-nadpis">(17)<br/>„Mortuus pater filium moriturum expectat“<span class="char-style-override-5"><a id="footnote-3409-87-backlink" class="footnote-link" href="#footnote-3409-87">87</a></span><span class="Footnote-reference char-style-override-6"></span></p>
			<p class="MLP-text-bez1radku">Marius se vyřítil z&nbsp;barikády. Combeferre vyběhl za ním. Bylo však už pozdě. Gavroche byl mrtev. Combeferre přinesl za barikádu košík nábojů. Marius donesl dítě.</p>
			<p class="MLP-text">Bohužel! Myslil si, že oplácí synovi, co Gavrochův otec vykonal pro jeho otce; jenomže Thénardier donesl jeho otce živého; kdežto on přináší dítě mrtvé.</p>
			<p class="MLP-text">Když se Marius vrátil s&nbsp;Gavrochem v&nbsp;náručí za barikádu, měli oba obličej zbrocený krví.</p>
			<p class="MLP-text">Ve chvíli, kdy se shýbal, aby zvedl Gavroche, zavadila mu kulka o&nbsp;čelo; nedbal toho.</p>
			<p class="MLP-text">Courfeyrac si odvázal nákrčník a&nbsp;obvázal jím Mariovi hlavu.</p>
			<p class="MLP-text">Položili Gavroche na stůl, kde už ležel Mabeuf, a&nbsp;přes obě mrtvoly rozprostřeli černý šál. Bylo tam dost místa pro starce i&nbsp;pro dítě.</p>
			<p class="MLP-text">Combeferre rozdělil náboje z&nbsp;košíku, který donesl. Na každého připadlo patnáct ran.</p>
			<p class="MLP-text">Jean Valjean seděl nepohnutě stále na svém místě na patníku. Když mu Combeferre nabídl jeho patnáct nábojů, zavrtěl hlavou.</p>
			<p class="MLP-text">„Nějaký podivín,“ zašeptal Combeferre Enjolrasovi. „Zařizuje se, aby se nemusil bít na barikádě.“</p>
			<p class="MLP-text">„Což mu nevadí, aby ji bránil,“ odpověděl Enjolras. </p>
			<p class="MLP-text">„Hrdinství má své podivíny,“ dořekl Combeferre.</p>
			<p class="MLP-text">A&nbsp;Courfeyrac, který naslouchal, dodal:</p>
			<p class="MLP-text">„Je to jiná odrůda než otec Mabeuf.“</p>
			<p class="MLP-text">Je hodno zaznamenání, že kanóny, které ostřelovaly barikádu, valně neznepokojily její zázemí. Ti, kdo neprošli vírem takového způsobu války, sotva si představí podivné chvíle klidu, které bývají vsunuty mezi křečovité záchvaty revoluce. Lidé přecházejí sem tam, hovoří, žertují a&nbsp;lenoší. Jeden bojující řekl uprostřed palby svému známému: „<span class="MLP-znak-kurziva-11b">Jsme tu jako na posvícení.“</span> Opakujeme: Hradba v&nbsp;ulici Chanvrerie vypadala zevnitř docela klidně. Všechny neočekávané zvraty a&nbsp;všechny revoluční fáze už proběhly anebo se už už blížily ke konci. Kritické postavení se stalo hrozivé a&nbsp;pravděpodobně se co nevidět změní v&nbsp;zoufalé. Čím víc se situace zatemňovala, tím víc rozlévala hrdinská záře svůj nach po barikádě. Vážný Enjolras ji ovládal jako mladý Sparťan, který zasvěcuje svůj obnažený meč temnému géniu Epidotovu.</p>
			<p class="MLP-text"><span>Combeferre opásaný zástěrou obvazoval raněné; Bossuet a&nbsp;Feuilly vyráběli kartáče z&nbsp;prachovnice, kterou sebral Gavroche mrtvému desátníkovi, a&nbsp;Bossuet řekl Feuillymu: </span><span class="MLP-znak-kurziva-11b">„Už brzo nastoupíme do dostavníku na jinou planetu.“ </span><span>Na</span><span class="char-style-override-13"> </span><span>několika dlažebních kamenech, které si vyhradil blízko Enjolrase, si Courfeyrac urovnal celou svou zbrojnici, kord v&nbsp;holi, pušku, dvě pistole sedlové a&nbsp;jednu obyčejnou, s&nbsp;takovou péčí, jako si mladá dívka uspořádává své drobnůstky. Mlčenlivý Jean Valjean se díval do zdi před sebou. Jeden dělník si provázkem přivázal na hlavu slaměný klobouk paní Hucheloupové; </span><span class="MLP-znak-kurziva-11b">prý proti úpalu.</span><span> Mladí lidé z&nbsp;aixské Cougourdy se vesele bavili mezi sebou, jako by pospíchali, aby mohli ještě naposled mluvit svým nářečím. Joly sundal zrcadlo vdovy Hucheloupové a&nbsp;prohlížel si v&nbsp;něm jazyk. Několik bojovníků hltavě pojídalo kůrky téměř zplesnivělého chleba, které našli v&nbsp;zásuvce. Marius byl znepokojen při pomyšlení, jak ho přivítá otec.</span></p>
			<p id="toc_marker-2-1-18" class="MLP-uroven3-nadpis">(18)<br/>Sup, který se stal kořistí</p>
			<p class="MLP-text-bez1radku">Pozastavme se nad psychologickým zjevem, příznačným pro boj na barikádách. Nic svérázného na takové úžasné uliční válce nesmíme vynechat.</p>
			<p class="MLP-text">Ať je ten podivný vnitřní mír, o&nbsp;němž jsme právě mluvili, jakýkoli, pro ty, kdo jsou uvnitř, zůstává barikáda jakoby neskutečná.</p>
			<p class="MLP-text">V&nbsp;občanské válce se tají apokalypsa, všechny těžké mlhy neznáma se mísí do divokého plápolání, vzpoury jsou sfingy, a&nbsp;každý, kdo se zúčastnil boje na barikádě, se domnívá, že i&nbsp;snil.</p>
			<p class="MLP-text">Na Mariovi jsme vylíčili&nbsp;– a&nbsp;uvidíme i&nbsp;následky&nbsp;–, že to, co se prožívá v&nbsp;těchto místech, je více i&nbsp;méně než život. Když člověk opustí barikádu, už ani neví, co tam spatřil. Zhrubl, a&nbsp;neví o&nbsp;tom. Byl obklopen bojovnými myšlenkami, které na sebe braly lidskou podobu; hlavu měl ve hvězdách budoucnosti. Ležely tam mrtvoly a&nbsp;tyčily se přízraky. Nesmírně dlouhé hodiny připadaly člověku jako věčnost. Žilo se ve stínu smrti. Kolem se míhaly přeludy. Co to bylo? Bylo vidět ruce, na kterých lpěla krev; děsné ohlušování se střídalo s&nbsp;příšerným tichem, otevřená ústa křičela a&nbsp;jiná otevřená ústa se odmlčela; člověk byl v&nbsp;dýmu a&nbsp;možná v&nbsp;temnotách. Zdálo se, že hmatá chmurně prosakující hlubiny neznáma; prohlíží si něco červeného za nehty a&nbsp;kolem nich. Už si na nic nevzpomíná.</p>
			<p class="MLP-text">Vraťme se do ulice Chanvrerie.</p>
			<p class="MLP-text">Mezi dvěma salvami se náhle ozvaly vzdálené údery; odbíjely hodiny.</p>
			<p class="MLP-text">„Je poledne,“ řekl Combeferre.</p>
			<p class="MLP-text"><span>Ještě nedozněla dvanáctá, když se Enjolras vztyčil a&nbsp;vyhlásil z&nbsp;vrcho­lu barikády tento rozkaz:</span></p>
			<p class="MLP-text">„Zaneste dlažební kameny do domu. Obložte jimi okna a&nbsp;mansardy. Polovina mužů k&nbsp;puškám, polovina mužů pro kamení. Nesmíme ztratit ani minutu.“</p>
			<p class="MLP-text">Na konci ulice se právě objevila četa zákopníků se sekerou na rameni v&nbsp;bojové sestavě.</p>
			<p class="MLP-text">Mohlo to být jenom čelo oddílu; a&nbsp;jakého oddílu? Zřejmě oddílu útočného; zákopníci, kteří jsou pověřeni, aby rozbořili barikádu, jdou před vojskem, které ji má ztéci.</p>
			<p class="MLP-text">Nepochybně se blížila chvíle podobná té, o&nbsp;níž v&nbsp;roce 1822 řekl pan Clermont-Tonnerre, „že jim dá pořádnou fušku“.</p>
			<p class="MLP-text">Enjolrasův rozkaz byl vykonán se spořádaným chvatem, tak příznačným pro lodi a&nbsp;barikády, jediná dvě místa, odkud není možno uniknout. Za malou chvilku byly dvě třetiny dlažby, kterou Enjolras nakázal srovnat u&nbsp;dveří Korintu, vyneseny do prvního poschodí a&nbsp;na půdu, a&nbsp;netrvalo dlouho a&nbsp;tyto dlažební kameny, důmyslně narovnané na sebe, vyzdívaly dolní polovinu oken v&nbsp;celém prvním poschodí i&nbsp;okénka mansard.</p>
			<p class="MLP-text">Několika skulinami, které Feuilly, hlavní stavitel, ve zdi dlažebních kamenů ponechal, bylo možno prostrčit hlaveň pušky. Tarasení oken se dalo provést snadno proto, že palba ustala. Oba kusy cílily nyní kulemi na střed valu, aby v&nbsp;něm udělaly otvor, nebo, bude-li to možné, průlom pro útok.</p>
			<p class="MLP-text">Když dlažba určená k&nbsp;poslední obrané byla na místě, dal Enjolras odnést do prvního poschodí láhve uložené včera pod stůl, na němž ležel Mabeuf.</p>
			<p class="MLP-text">„Kdo to asi vypije?“ zeptal se ho Bossuet.</p>
			<p class="MLP-text">„Oni,“ odpověděl Enjolras.</p>
			<p class="MLP-text">Potom zatarasili okno v&nbsp;přízemí a&nbsp;přichystali železné nosníky, které v&nbsp;noci sloužily k&nbsp;zatarasení hospodských dveří zevnitř.</p>
			<p class="MLP-text">Pevnůstka byla hotova. Barikáda sloužila za val, hospoda byla baštou.</p>
			<p class="MLP-text">Dlažbou, která zbyla, byl ucpán průlom v&nbsp;barikádě.</p>
			<p class="MLP-text"><span>Protože obhájci barikády jsou vždycky nuceni šetřit střelivem a&nbsp;obléhající to vědí, řídí obléhatelé své přípravy s&nbsp;dráždivou loudavostí, vystavují se kulkám předčasně, ale spíše zdánlivě </span><span>předčasně</span><span> než skutečně, dávají si načas. Přípravy k&nbsp;útoku dělají s&nbsp;jistou metodickou zdlouhavostí; potom přijde úder.</span></p>
			<p class="MLP-text">Tato zdlouhavost umožnila Enjolrasovi, aby všechno přehlédl a&nbsp;všechno zdokonalil. Cítil, že mají-li takoví muži umřít, musí být jejich smrt mistrovským dílem.</p>
			<p class="MLP-text">Řekl Mariovi: „Oba dva jsme velitelé. Já dám poslední rozkazy uvnitř. Ty zůstaň venku a&nbsp;pozoruj.“</p>
			<p class="MLP-text">Marius se postavil na hlídku na hřebenu barikády.</p>
			<p class="MLP-text">Enjolras dal dveře kuchyně zatlouci hřebíky; byla, jak se pamatujeme, místem první pomoci.</p>
			<p class="MLP-text">„Alespoň ranění nebudou postříkáni blátem,“ řekl.</p>
			<p class="MLP-text">Úsečně, ale s&nbsp;hlubokým klidem vysvětlil v&nbsp;nízké síni své poslední pokyny. Feuilly naslouchal a&nbsp;odpovídal za všechny.</p>
			<p class="MLP-text">„V&nbsp;prvním poschodí mějte připraveny sekery, abyste mohli přetnout schodiště. Máte nějaké?“</p>
			<p class="MLP-text">„Ano,“ řekl Feuilly.</p>
			<p class="MLP-text">„Kolik?“</p>
			<p class="MLP-text">„Dvě sekery a&nbsp;jednu širočinu.“</p>
			<p class="MLP-text">„Dobrá. Máme šestadvacet mužů schopných boje. Kolik je pušek?“</p>
			<p class="MLP-text">„Čtyřiatřicet.“</p>
			<p class="MLP-text">„O&nbsp;osm víc. Nabijte je a&nbsp;mějte po ruce. Za pasem šavle a&nbsp;pistole. Dvacet mužů na barikádu. Šest na číhanou v&nbsp;mansardách a&nbsp;v&nbsp;okně prvého patra, aby mohli střílet na útočníky skulinami v&nbsp;dlažebním kamení. Ať tu nikdo nezahálí. Až za chvíli dá bubeník znamení, vřítí se těch dvacet na barikádu. Ti, kdo tam budou nejdřív, budou mít nejlepší místa.“</p>
			<p class="MLP-text">Když všechno zařídil, obrátil se k&nbsp;Javertovi a&nbsp;řekl mu:</p>
			<p class="MLP-text">„Na tebe nezapomínám.“</p>
			<p class="MLP-text">Položil na stůl pistoli a&nbsp;dodal:</p>
			<p class="MLP-text"><span>„Poslední muž, který vyjde odtud, rozbije tomuhle špiónovi hlavu.“</span></p>
			<p class="MLP-text">„Tady?“ optal se jakýsi hlas.</p>
			<p class="MLP-text">„Ne, tuhle mrtvolu nenecháme mezi svými mrtvými. Malá barikáda vedoucí do uličky Mondétour se dá překročit. Je jen čtyři stopy vysoká. Chlap je dobře spoután. Bude tam odveden a&nbsp;popraven.“</p>
			<p class="MLP-text">V&nbsp;tu chvíli byl někdo ještě netečnější než Enjolras; byl to Javert.</p>
			<p class="MLP-text">Vtom se objevil Jean Valjean.</p>
			<p class="MLP-text">Stál ve skupince povstalců. Vystoupil z&nbsp;ní a&nbsp;řekl Enjolrasovi: „Vy jste velitel?“</p>
			<p class="MLP-text">„Ano.“</p>
			<p class="MLP-text">„Před chvíli jste mi děkoval.“</p>
			<p class="MLP-text">„Ve jménu republiky. Barikáda má dva zachránce, Maria Pontmercyho a&nbsp;vás.“</p>
			<p class="MLP-text">„Domníváte se, že zasluhuju odměnu?“</p>
			<p class="MLP-text">„Zajisté.“</p>
			<p class="MLP-text">„Nuže, žádám ji.“</p>
			<p class="MLP-text">„Jakou?“</p>
			<p class="MLP-text">„Abych mohl toho člověka odpravit já.“</p>
			<p class="MLP-text">Javert zvedl hlavu, spatřil Jeana Valjeana, sotva sebou pohnul a&nbsp;řekl:</p>
			<p class="MLP-text">„To je správné.“</p>
			<p class="MLP-text">Enjolras právě nabíjel svou karabinu; rozhlédl se kolem. „Nikdo nic nenamítá?“</p>
			<p class="MLP-text">A&nbsp;obrátil se k&nbsp;Jeanu Valjeanovi:</p>
			<p class="MLP-text">„Vezměte si toho špicla.“</p>
			<p class="MLP-text">Jean Valjean opravdu převzal Javerta do své moci. Usedl na konci stolu, vzal pistoli a&nbsp;slabé cvaknutí oznámilo, že právě natáhl kohoutek.</p>
			<p class="MLP-text">Skoro v&nbsp;téže chvíli zahlaholila polnice.</p>
			<p class="MLP-text">„Vzhůru!“ zavolal Marius z&nbsp;barikády.</p>
			<p class="MLP-text">Javert se rozesmál oním nehlučným, pro něho příznačným smíchem a&nbsp;dívaje se upřeně na povstalce řekl jim:</p>
			<p class="MLP-text">„Nejste na tom líp než já.“</p>
			<p class="MLP-text">„Všichni ven!“ vykřikl Enjolras.</p>
			<p class="MLP-text">Povstalci se řítili ve shluku ven a&nbsp;na jejich hřbety&nbsp;– budiž nám ten výraz prominut&nbsp;– dopadla tato Javertova slova:</p>
			<p class="MLP-text">„Na brzkou shledanou!“</p>
			<p id="toc_marker-2-1-19" class="MLP-uroven3-nadpis">(<a id="x.25931"></a>19)<br/>Jean Valjean se mstí</p>
			<p class="MLP-text-bez1radku">Když Jean Valjean s&nbsp;Javertem osaměl, rozvázal provaz, kterým byl zajatec připoután v&nbsp;polovině těla a&nbsp;jehož uzel byl pod stolem. Pak mu dal znamení, aby se zvedl. Javert poslechl s&nbsp;nepopsatelným úsměvem, v&nbsp;němž se soustředila převaha spoutané moci.</p>
			<p class="MLP-text">Jean Valjean uchopil Javerta za provaz u&nbsp;krku tak, jako se vodí soumar za ohlávku, a&nbsp;vleka ho za sebou, vyšel pomalu z&nbsp;krčmy, protože Javert spoutaný na nohou mohl dělat jen malé krůčky.</p>
			<p class="MLP-text">Jean Valjean měl v&nbsp;ruce pistoli.</p>
			<p class="MLP-text">Přešli vnitřní lichoběžník barikády. Povstalci, jejichž všechna pozornost byla soustředěna k&nbsp;hrozícímu útoku, k&nbsp;nim byli obráceni zády.</p>
			<p class="MLP-text">Jediný Marius, který stál stranou na levém konci barikády, je viděl přecházet. Přísvit hrobu, který plnil Mariovu duši, ozářil skupinku dvou lidí: viníka a&nbsp;jeho kata.</p>
			<p class="MLP-text">Jean Valjean pomohl svázanému Javertovi, kterého neustále hlídal, přelézt nízké hrazení uličky Mondétour.</p>
			<p class="MLP-text">Když překročili barikádu, octli se v&nbsp;uličce sami. Nikdo je už neviděl. Zákrut ulice je skrýval povstalcům. Několik kroků od nich se kupila příšerná hromada mrtvol odklizených z&nbsp;barikády.</p>
			<p class="MLP-text">V&nbsp;hromadě mrtvých bylo vidět zsinalou tvář, rozpuštěné vlasy, prostřelenou ruku a&nbsp;poloodhalené ženské ňadro. Byla to Eponina.</p>
			<p class="MLP-text">Javert se úkosem podíval na mrtvou dívku a&nbsp;s&nbsp;hlubokým klidem řekl polohlasně:</p>
			<p class="MLP-text">„Zdá se mi, že tu holku znám.“</p>
			<p class="MLP-text">Pak se obrátil k&nbsp;Jeanu Valjeanovi.</p>
			<p class="MLP-text">Jean Valjean si dal pistoli pod paži, upřel na Javerta pohled, jenž nepotřeboval vysvětlování, a&nbsp;řekl:</p>
			<p class="MLP-text">„To jsem já, Javerte.“</p>
			<p class="MLP-text">Javert odpověděl:</p>
			<p class="MLP-text">„Pomsti se.“</p>
			<p class="MLP-text">Jean Valjean vytáhl ze své kapsy nůž a&nbsp;otevřel jej. „Zabiják!“ vykřikl Javert. „Máš pravdu. To ti lépe vyhovuje.“ Jean Valjean přeřezal provaz na Javertově krku, nato provazy, kterými měl fízl svázána zápěstí, nakonec se sklonil a&nbsp;přeřízl provázek, který měl na nohou; když se vzpřímil, řekl:</p>
			<p class="MLP-text">„Jste volný.“</p>
			<p class="MLP-text"><span>Javert se nedal tak lehce vyšinout z&nbsp;rovnováhy. Ačkoliv se dokonale ovládal, přece se nemohl ubránit pohnutí. Celý strnul a&nbsp;zdřevěněl.</span></p>
			<p class="MLP-text">„Nevím, vyváznu-li odtud,“ mluvil Jean Valjean, „ale kdybych se náhodou z&nbsp;toho dostal, bydlím pod jménem Fauchelevent v&nbsp;ulici Homme-Armé, číslo sedm.“</p>
			<p class="MLP-text"><span>Javert svraštil tvář jako tygr, zvedl koutek úst a&nbsp;procedil mezi zuby:</span></p>
			<p class="MLP-text">„Dej si pozor.“</p>
			<p class="MLP-text">„Jděte,“ řekl Jean Valjean.</p>
			<p class="MLP-text">„Řekl jsi Fauchelevent, ulice Homme-Armé?“</p>
			<p class="MLP-text">„Číslo sedm.“</p>
			<p class="MLP-text">Javert opakoval polohlasně:</p>
			<p class="MLP-text">„Číslo sedm.“</p>
			<p class="MLP-text"><span>Zapjal si opět kabát, po vojensku se napřímil, udělal půlobrat, zkřížil ruce, jednou rukou si podepřel bradu a&nbsp;dal se směrem k&nbsp;tržnici. Jean Valjean ho sledoval očima. Po několika krocích se Javert obrátil a&nbsp;zvolal na Jeana Valjeana: „Unavujete mě. Raději mě zabijte.“</span></p>
			<p class="MLP-text">Javert si ani neuvědomil, že už Jeanu Valjeanovi netyká. „Ode­jděte,“ řekl Jean Valjean.</p>
			<p class="MLP-text">Javert se vzdálil loudavými kroky. Za chvíli zahnul za roh ulice Prêcheurs.</p>
			<p class="MLP-text">Když Javert zmizel, Jean Valjean vypálil ránu do vzduchu. Potom se vrátil na barikádu a&nbsp;řekl:</p>
			<p class="MLP-text">„Už je to vyřízeno.“</p>
			<p class="MLP-text">Zatím se událo toto:</p>
			<p class="MLP-text">Marius, zaměstnaný víc venku než uvnitř, si předtím nevšiml pozorně špióna svázaného v&nbsp;temné hloubi nízké síně. Poznal ho až tehdy, kdy ho spatřil při denním světle, jak cestou na smrt překračuje barikádu. Náhlá vzpomínka mu vytanula v&nbsp;mysli. Vzpomněl si na policejního inspektora z&nbsp;ulice Pontoise a&nbsp;na dvě pistole, které mu Javert postoupil a&nbsp;jichž Marius právě používal na této barikádě; a&nbsp;připomněl si nejen tvář, ale i&nbsp;jméno.</p>
			<p class="MLP-text">Vzpomínka však byla mlhavá a&nbsp;zakalená jako všechny jeho myšlenky. Nebyl si jist, spíš se jen tázal: „Není to snad ten policejní inspektor, který mi řekl, že se jmenuje Javert?“ Byl snad ještě čas přimluvit se za toho muže? Ale dříve by bylo nutno zvědět, zda je to opravdu Javert.</p>
			<p class="MLP-text">Marius zavolal na Enjolrase, který se právě postavil na opačný konec barikády.</p>
			<p class="MLP-text">„Enjolrasi!“</p>
			<p class="MLP-text">„Co chceš?“</p>
			<p class="MLP-text">„Jak se jmenuje ten člověk?“</p>
			<p class="MLP-text">„Kdo?“</p>
			<p class="MLP-text">„Ten policejní agent. Znáš jeho jméno?“</p>
			<p class="MLP-text">„Ovšemže. Řekl nám je.“</p>
			<p class="MLP-text">„Jak se jmenuje?“</p>
			<p class="MLP-text">„Javert.“</p>
			<p class="MLP-text">Marius se vztyčil.</p>
			<p class="MLP-text">Vtom se ozvala rána z&nbsp;pistole.</p>
			<p class="MLP-text">Jean Valjean se objevil a&nbsp;volal:</p>
			<p class="MLP-text">„Už je to vyřízeno.“</p>
			<p class="MLP-text">Ponuré zamrazení prostoupilo Mariovo srdce.</p>
			<p id="toc_marker-2-1-20" class="MLP-uroven3-nadpis">(<a id="x.25934"></a>20)<br/>Mrtví mají pravdu a&nbsp;živí nemají nepravdu</p>
			<p class="MLP-text-bez1radku">Začínal smrtelný zápas barikády.</p>
			<p class="MLP-text"><span>Všechno přispívalo k&nbsp;tragickému majestátu poslední vrcholné chvíle; tisíce záhadných zvuků v&nbsp;ovzduší, oddychování ozbrojených zástupů pohybujících se na ulicích, které nebylo vidět, občasný trysk jízdy, těžký rachot postupujícího dělostřelectva, střelba z&nbsp;pušek a&nbsp;hřmění děl, křížící se v&nbsp;pařížském bludišti, zlátnoucí bitevní dým vznášející se nad střechami, vzdálené výkřiky, příšerné ve své nesrozumitelnosti, všude hrozivé blesky, poplašné vyzvánění z&nbsp;věže Saint-Merry, které jako by teď vzlykalo, líbeznost roční doby, nádhera oblohy plné slunečního záření a&nbsp;oblaků, krása dne a&nbsp;děsné mlčení domů.</span></p>
			<p class="MLP-text">Od včerejška se totiž obě řady domů v&nbsp;ulici Chanvrerie proměnily ve dvě zdi, nepřátelské zdi. Zavřená vrata, zavřená okna, zavřené okenice.</p>
			<p class="MLP-text"><span>V&nbsp;té době, tak odlišné od naší, kdy udeřila chvíle a&nbsp;lid chtěl skoncovat s&nbsp;poměry, které se příliš prodlužovaly, s&nbsp;ústavní listinou, která mu byla vnucena vládou anebo voličstvem, kdy vzduch byl nabit obecným rozhořčením a&nbsp;město svolilo k&nbsp;vytrhávání dlažby, kdy rebelie získala i&nbsp;měšťanstvo a&nbsp;od ucha k&nbsp;uchu se šířila bojovná hesla, tehdy obyvatelé města, proniklí vzpourou, byli takřka pomahači bojovníků a&nbsp;dům se bratřil s&nbsp;improvizovanou tvrzí, která se o&nbsp;něj opírala. Jestliže však poměry ještě neuzrály a&nbsp;všichni se pro povstání ještě nerozehřáli a&nbsp;dav si ještě hnutí nepřál, byl s&nbsp;bojovníky konec, město v&nbsp;okolí odporu se měnilo v&nbsp;poušť, duše ledověly, útulky se zavřely a&nbsp;ulice se měnila v&nbsp;soutěsku, aby vojsku pomohla dobýt barikády.</span></p>
			<p class="MLP-text">Lid nelze překvapením přinutit, aby přidal do kroku a&nbsp;šel rychleji, než se mu chce. Běda tomu, kdo by lid nutil, aby přiložil ruku k&nbsp;dílu! Lid si nedá poroučet. Tehdy nechá povstání osudu napospas. Povstalci se promění v&nbsp;lidi nakažené morem. Dům je sráz, dveře jsou odmítavé a&nbsp;průčelí domu je zeď, která vidí, slyší, a&nbsp;nechce. Mohla by se pootevřít a&nbsp;zachránit vás. Ne. Zeď je soudcem. Měří si vás pohledem a&nbsp;odsuzuje vás. Jaká strašná věc jsou zavřené domy! Zdají se mrtvé, ale žijí. Život je v&nbsp;nich jakoby přerušený, ale trvá dál. Nikdo z&nbsp;domu nevyšel celých čtyřiadvacet hodin, ale nikdo tam nechybí. Uvnitř té skály se přechází z&nbsp;místa na místo, spí se tam a&nbsp;vstává; žije se v&nbsp;ní rodinným životem; pije se v&nbsp;ní a&nbsp;jí; lidé v&nbsp;ní mají strach a&nbsp;to je hrozné! Strach omlouvá hroznou nepohostinnost, mísí se s&nbsp;vyděšením, a&nbsp;to je polehčující okolnost. Někdy se stává, a&nbsp;skutečně se to už přihodilo, že se strach stane vášní; zděšení se může změnit v&nbsp;zuřivost, jako moudrost se může změnit ve vztek; odtud to záhadné označení: <span class="MLP-znak-kurziva-11b">zuřiví umírněnci.</span> Stává se pak, že vzplane svrchovaná hrůza, z&nbsp;níž vychází zlost jako ponurý dým.&nbsp;– „Co ti lidé vlastně chtějí? Nejsou nikdy spokojeni. Pokojným lidem jenom kazí dobrou pověst. Jako bychom toho bouření neměli až po krk! Co tu hledají? Ať si pomohou sami! Tím hůř pro ně! Je to jejich chyba. Mají jen, co si zasluhují. Co je nám do toho. Chudák naše ulice, jen se na ni podívejte, jak ji zřídili; Je to sebranka darmošlapů! Především jim neotvírejte vrata.“&nbsp;– A&nbsp;dům se mění v&nbsp;hrob. Před jeho vchodem se hroutí povstalec; vidí přicházet pušky a&nbsp;tasené šavle; volá a&nbsp;ví, že lidé slyší, ale nikdo nepřichází na pomoc; jsou tu zdi, které by ho mohly ukrýt, jsou tam lidé, kteří by ho mohli zachránit, domy mají uši, ale srdce lidí je z&nbsp;kamene.</p>
			<p class="MLP-text">Koho vinit?</p>
			<p class="MLP-text">Nikoho a&nbsp;všechny.</p>
			<p class="MLP-text">Doba, v&nbsp;níž žijeme, ještě nedozrála.</p>
			<p class="MLP-text">Utopie se mění v&nbsp;povstání vždycky na své nebezpečí a&nbsp;podobně na vlastní vrub se z&nbsp;filozofického ohrazení stává ohrazení ozbrojené a&nbsp;Minerva se stává Palladou. Nedočkavá utopie, která se promění ve vzpouru, ví, co ji čeká; téměř vždycky přichází příliš brzy. Smiřuje se pak s&nbsp;osudem a&nbsp;vyrovnaně přijímá pohromu místo vítězství. Bez reptání slouží těm, kdo ji zapřeli, a&nbsp;dokonce je i&nbsp;velkodušně omlouvá. Je nezkrotná, narazí-li na překážku, a&nbsp;shovívavá k&nbsp;nevděku.</p>
			<p class="MLP-text">Ostatně, je to nevděk?</p>
			<p class="MLP-text">Z&nbsp;hlediska lidského pokolení ano.</p>
			<p class="MLP-text">Ne však z&nbsp;hlediska jednotlivce.</p>
			<p class="MLP-text">Pokrok je lidská záležitost. Život lidského pokolení se ve svém souhrnu jmenuje Pokrok. Kolektivní vykročení lidského rodu je Pokrok. Pokrok se pohybuje kupředu; vykračuje si velkou, pozemskou, lidskou cestou k&nbsp;věcem nebeským a&nbsp;božským; má své zastávky, kde jej opožděné zástupy dohánějí; má svá místa oddechu, kdy přemítá a&nbsp;vidí už v&nbsp;duchu nádhernou zemi Kanaán, která se mu zjevila na obzoru; mívá své noci, kdy spí; a&nbsp;myslitel prožívá palčivé úzkosti, vidí-li lidskou mrákotnou duši tápat v&nbsp;temnotách, aniž mohl spící pokrok probudit.</p>
			<p class="MLP-text"><span class="MLP-znak-kurziva-11b">„Snad je bůh mrtev,</span>“ řekl jednou pisateli těchto řádků Gérard de Nerval, protože zaměnil pokrok s&nbsp;Bohem a&nbsp;považoval přerušení pohybu za smrt Jsoucna.</p>
			<p class="MLP-text">Kdo zoufá, nemá pravdu. Pokrok se naprosto spolehlivě, probudí a&nbsp;mohlo by se vlastně říci, že kráčí kupředu, i&nbsp;když spí, protože mezitím povyrostl. Když jej vidíme zase vstávat, zjišťujeme, že je vyšší. Být stále pokojný, to už nezávisí na pokroku, jako to nezávisí na řece; nestavte jí hráze; nevhazujte do ní balvany; překážka vodu zpění a&nbsp;lidstvo přivede do varu. Odtud ty zmatky; ale po zmatcích se pozná, že se ušlo kus cesty. Dokud nebude zaveden pořádek, který není nic jiného než všeobecný mír, dokud nezavládnou soulad a&nbsp;jednota, dotud budou revoluce stupni pokroku.</p>
			<p class="MLP-text">Co je tedy pokrok? Právě jsme to řekli. Nepřetržitý život národů.</p>
			<p class="MLP-text">A&nbsp;někdy se stává, že časný život jednotlivce se bouří proti věčnému životu lidského pokolení.</p>
			<p class="MLP-text">Přiznejme si bez hořkosti, že jednotlivec má přesně vyhraněný zájem, pro nějž se sám rozhodl; může si sám svůj zájem vybrat a&nbsp;může jej hájit, aniž přitom porušil své povinnosti; přítomnost má svou omluvitelnou dávku sobeckosti; dnešní život má svá práva a&nbsp;nemusí se stále obětovat budoucnosti. Pokolení, které má v&nbsp;této chvíli právo na svou životní pouť, není nuceno si ji zkracovat ve prospěch generací sobě rovných, na něž dojde později.</p>
			<p class="MLP-text"><span>„Tu jsem,“ šeptá ten někdo, který se jmenuje Všichni. „Jsem mladý a&nbsp;jsem zamilován, jsem starý a&nbsp;chci mít klid, jsem otec rodiny, pracuji, daří se mi dobře, mám dobré obchody, mám činžáky, mám státní papíry, jsem šťastný, mám ženu a&nbsp;děti, mám to všechno rád, chci žít, dejte mi svatý pokoj.“ Z&nbsp;takového rozumování zavane v&nbsp;některých chvílích na velkodušné předvoje lidského pokolení ostrý chlad.</span></p>
			<p class="MLP-text">Přiznejme ostatně, že utopie opouští svůj zářivý okruh, dává-li se do boje. Je pravdou zítřka, a&nbsp;vypůjčuje si bitevní prostředky od včerejší lži. Ona, jež je sama budoucnost, jedná jako minulost. Je čirou myšlenkou, a&nbsp;stává se násilím. Zatěžuje jím svá hrdinství a&nbsp;je tedy spravedlivé, že je za ně odpovědna; její násilí je příležitostné a&nbsp;výpomocné, příčí se zásadám a&nbsp;je za ně nutně trestána. Utopie, která se odhodlala k&nbsp;povstání, bojuje se starým vojenským zákoníkem v&nbsp;ruce; střílí vyzvědače, popravuje zrádce, ničí živé bytosti a&nbsp;vrhá je do neznámých temnot. Pomáhá si smrtí, a&nbsp;to je vážná věc. Zdá se, jako by utopie už neměla víru v&nbsp;záření své neodolatelné a&nbsp;neporušitelné síly. Trestá mečem. Ale každý meč má dvojí ostří; kdo zraňuje jedním ostřím, sám se pořeže o&nbsp;druhé.</p>
			<p class="MLP-text"><span>Když jsme uvedli, a&nbsp;to se vší přísností, své výhrady, musíme se jenom obdivovat proslulým bojovníkům budoucna, vyznavačům utopistických idejí, ať už vítězí nebo ne. I&nbsp;když se jim dílo zvrtne, budou hodni úcty, a&nbsp;ještě jim k&nbsp;úctě možná přibude i&nbsp;vznešenost. Je-li vítězství v&nbsp;souhlase s&nbsp;pokrokem, zasluhuje pochvalu národů, ale hrdinná porážka zasluhuje jejich soucit. Jedno je velkolepé, druhé vznešené. Pro nás, kdo dáváme přednost mučednictví před úspěchem, je John Brown</span><span class="char-style-override-1"><a id="footnote-3409-88-backlink" class="footnote-link" href="#footnote-3409-88">88</a></span><span> větší než Washington, a&nbsp;Pisacane</span><span class="char-style-override-1"><a id="footnote-3409-89-backlink" class="footnote-link" href="#footnote-3409-89">89</a></span><span> větší než Garibaldi.</span></p>
			<p class="MLP-text">Je nutné, aby někdo stál na straně přemožených.</p>
			<p class="MLP-text">Jsme nespravedliví k&nbsp;velkým průkopníkům budoucnosti, když ztroskotají.</p>
			<p class="MLP-text">Obviňujeme revolucionáře, že šíří zděšení. Každá barikáda se zdá atentátem. Předhazujeme jim jejich teorie, podezíráme jejich úmysly, bojíme se jejich nevyřčených myšlenek, odsuzujeme jejich svědomí. Vytýkáme jim, že proti panujícímu společenskému řádu vztyčují, kupí a&nbsp;hromadí přemíru běd, bolestí, nespravedlností, křivd, zoufalství a&nbsp;že z&nbsp;nejhlubšího dna rvou balvany temnot, aby z&nbsp;nich nadělali cimbuří a&nbsp;v&nbsp;nich bojovali. Voláme na ně: „Vytrháváte pekelnou dlažbu!“ Mohli by odpovědět: „A&nbsp;proto je naše barikáda stavěna z&nbsp;dobrých předsevzetí.“</p>
			<p class="MLP-text">Smírné řešení je pochopitelně nejlepší. Celkem si přiznejme, že při pohledu na dlažbu si vzpomeneme na bajku o&nbsp;medvědovi a&nbsp;o&nbsp;společnosti, která se leká dobré vůle. Na společnosti závisí, zachrání-li se; dovoláváme se její dobré vůle. Žádného násilného prostředku není třeba. Musíme studovat zlo po dobrém, zjistit je a&nbsp;potom léčit. K&nbsp;tomu ji vybízíme.</p>
			<p class="MLP-text">Ať je tomu jakkoliv, i&nbsp;když tito mužové padnou, a&nbsp;právě proto, že padnou, jsou vznešení, neboť před očima celého světa bojují za velkou věc s&nbsp;neoblomnou důsledností ideálu; pokroku obětují svůj život jako nejčistší dar; plní přání prozřetelnosti; jednají bohulibě. V&nbsp;předurčenou chvíli vstupují do hrobu, jsouce poslušni božského scénáře jako herec, který s&nbsp;týmž odosobněním právě dohrál svou roli. A&nbsp;přijímají tento beznadějný boj a&nbsp;stoický odchod proto, aby skvělé lidské hnutí, neodvolatelně počaté 14.&nbsp;července 1789, dovedli do všech jeho zářivých a&nbsp;vznešených důsledků. Tito bojovníci jsou kněžími. Francouzská revoluce je pokyn boží.</p>
			<p class="MLP-text">Ostatně, k&nbsp;rozdílům uvedeným v&nbsp;jiné kapitole musíme dodat, že rozlišujeme povstání uznaná, kterým říkáme revoluce, a&nbsp;povstání odmítnutá, která zveme vzbouření. Propukající povstání je myšlenkou, která se podrobuje zkoušce před lidem. Když lid hodí svou černou kuličku, myšlenka propadá a&nbsp;povstání se považuje za ztřeštěnou potyčku.</p>
			<p class="MLP-text">Národům se nehodí vstupovat do války na každé vybídnutí a&nbsp;kdykoli si to utopie zamane. Nemají vždycky na zavolanou hrdinské a&nbsp;mučednické smýšlení.</p>
			<p class="MLP-text">Jsou praktické. Povstání je jim už předem proti srsti; za prvé proto, že často končí pohromou, za druhé proto, že vždycky vychází z&nbsp;abstraktního pojmu.</p>
			<p class="MLP-text">Ti, kdo se obětují, se obětují vždycky pro ideál, jedině pro ideál, a&nbsp;to je krásné. Povstání je nadšení. Nadšení se může rozjitřit; tehdy se chápe zbraní. Ale povstání, které si bere na mušku vládu nebo vládní systém, míří výš. A&nbsp;tak například&nbsp;– trvejme na tom&nbsp;– vůdcové povstání roku 1832, a&nbsp;zejména mladí nadšenci z&nbsp;ulice Chanvrerie nebojovali vlastně proti Ludvíku Filipovi. Většina z&nbsp;nich, když hovořila upřímně, uznávala dobré vlastnosti krále stojícího mezi monarchií a&nbsp;revolucí; většině lidí nebyl lhostejný. Útočili však na mladší větev panovnického práva z&nbsp;boží milosti v&nbsp;Ludvíku Filipovi, jako napadali větev starší v&nbsp;osobě Karla X.; a&nbsp;vysvětlili jsme již, že vyvrácením království ve Francii chtěli odstranit násilné osobování moci člověka nad člověkem a&nbsp;osobování výsad nad právy v&nbsp;celém světě. Paříž bez krále bude mít vzápětí za následek svět bez despotů. Tak uvažovali. Jejich cíl byl jistě daleký, jistě nejasný, a&nbsp;příliš pokulhával za činem; ale byl velký.</p>
			<p class="MLP-text">Je už tomu tak. Člověk se obětuje pro své vidiny, které pro ty, kdo se obětovali, jsou téměř vždycky iluzemi, avšak iluzemi, k&nbsp;nimž je přimíchána veškerá lidská jistota. Povstalec poetizuje a&nbsp;vyzlacuje povstání. Člověk se vrhá do tragických událostí a&nbsp;opájí se svým budoucím činem. Kdo ví? Snad se to podaří. Je nás málo; máme proti sobě celou armádu; ale hájíme právo, přirozené právo, svrchovanost každého nad sebou samým, kterou nelze vzdát, hájíme spravedlnost, pravdu, a&nbsp;je-li třeba, umíráme jako těch tři sta Sparťanů. Nemyslíme přitom na Dona Quijota, ale na Leonida. Jdeme svou cestou, a&nbsp;když jsme se jednou zavázali, neustupujeme ani o&nbsp;píď, ale řítíme se slepě do boje, protože v&nbsp;nás hoří naděje na <span>neslýchané</span> vítězství, na vy­vrcholení revoluce, na osvobození pokroku, na povznesení lidstva, na všeobecné vykoupení, a&nbsp;v&nbsp;nejhorším na Thermopyly.</p>
			<p class="MLP-text">Válečná tažení ve prospěch pokroku se často hroutí, právě jsme řekli proč. Dav se paličatě vzpouzí následovat reky. Širší vrstvy jsou těžko ovladatelné, davy jsou právě pro svou těžkopádnost vratké a&nbsp;bojí se dobrodružství; a&nbsp;v&nbsp;ideálu je jakási dobrodružnost.</p>
			<p class="MLP-text">Ostatně nezapomínejme, že jsou tu i&nbsp;zájmy, které nevalně přejí ideálu a&nbsp;citu. Žaludek často ochromuje srdce.</p>
			<p class="MLP-text">Velikost a&nbsp;krása Francie záleží v&nbsp;tom, že netloustne tak snadno jako jiné národy; snadněji si přitáhne opasek. Je první na nohou a&nbsp;poslední jde spat. Kráčí v&nbsp;čele. Je to objevitelka nových cest.</p>
			<p class="MLP-text">To proto, že je umělkyní.</p>
			<p class="MLP-text">Ideál není nic jiného než vrcholný závěr logiky, právě jako krása není nic jiného než vrchol pravdy. Umělecky založené národy jsou také národy důsledné. Milovat krásu znamená vidět světlo. A&nbsp;proto pochodeň civilizace v&nbsp;Evropě, kterou nejprve neslo Řecko, přešla do Itálie, a&nbsp;ta ji postoupila Francii. Božské národy světlonošů! <span class="MLP-znak-kurziva-11b">Vitae lampada tradunt.</span><span class="char-style-override-1"><a id="footnote-3409-90-backlink" class="footnote-link" href="#footnote-3409-90">90</a></span><span class="Footnote-reference char-style-override-2"></span></p>
			<p class="MLP-text">Je podivuhodné, že básnivost národa je živlem jeho pokroku. Velikost civilizace se měří bohatostí obrazotvornosti. Jenomže národ civilizátor musí zůstat národem mužným. Korint, ano; ale ne Sybaris. Kdo zženští, zvrhá se. Nesmíme být ani diletanty, ani rutinéry; musíme však být umělci. Pokud jde o&nbsp;vzdělanost, nesmíme zjemňovat, nýbrž zušlechťovat. Jen tak podáme lidstvu vzor ideálu.</p>
			<p class="MLP-text">Typem moderního ideálu je umění a&nbsp;jeho prostředkem věda. Jen vědou se uskuteční sociální krása, vznešená vidina básníků. Pomocí A&nbsp;+&nbsp;B znovu vytvoříme ráj. Na vrcholu, jehož naše civilizace dosáhla, je exaktní věda nezbytným živlem nádhery, a&nbsp;vědecké prostředí nejenom slouží uměleckému cítění, ale také je doplňuje. Sen musí věci promýšlet. Umění&nbsp;– svou povahou dobyvačné&nbsp;– se musí opírat o&nbsp;vědu, která je na pochodu. Závisí na pevnosti výstroje. Moderní duch je génius Řecka, který se pohybuje na voze génia Indie; Alexandr na slonu.</p>
			<p class="MLP-text">Plemena, která ustrnula v&nbsp;dogmatu nebo znemravněla špinavým ziskem, jsou neschopna vést civilizaci. Poklonkováním před modlou nebo zlaťákem ochabuje sval, který umožňuje pochod, a&nbsp;zároveň vůli, která kráčí vpřed. Vstřebá-li do sebe národ modloslužbu nebo kupecké sklony, zeslabuje své záření, snižuje svůj obzor i&nbsp;svou úroveň a&nbsp;není schopen chápat lidské a&nbsp;zároveň božské poslání, které z&nbsp;národů dělá misionáře. Babylón nemá ideálů; Kartágo nemá ideálů. Athény a&nbsp;Řím je mají a&nbsp;uchovávají si svatozář civilizace navzdory neproniknutelným temnotám staletí.</p>
			<p class="MLP-text">Francie má tytéž národní vlastnosti jako Řecko a&nbsp;Itálie. Je athénská svou krásou a&nbsp;římská svou velikostí. Navíc je dobrá. Obětuje se. Je ochotna k&nbsp;oběti a&nbsp;oddanosti častěji než jiné národy. Jenomže ji tato ochota někdy popadne a&nbsp;jindy zas opustí. A&nbsp;právě v&nbsp;tom je velké nebezpečí pro ty, kdo se rozběhli, když jí se právě nechce, nebo pro ty, kdo jdou, když se ona chce zastavit. Francie někdy upadá do materialismu, a&nbsp;tehdy myšlenky, které kalí vznešený mozek, nikterak nepřipomínají francouzskou vznešenost, mají spíše rozměry Missouri nebo Jižní Karolíny. Co dělat? Obr si hraje na trpaslíka; ohromná Francie má své malicherné rozmary. To je všechno.</p>
			<p class="MLP-text">K&nbsp;tomu nelze nic dodat. Národové mají právo na občasné zatmění, zrovna tak jako hvězdy. A&nbsp;všechno je dobré, jen když se světlo vrátí a&nbsp;zatmění se nezvrhne ve tmu. Svítání a&nbsp;zmrtvýchvstání jsou synonyma. Znovuobjevení světla je totožné s&nbsp;trváním lidského já.</p>
			<p class="MLP-text">Uvědomme si s&nbsp;klidem tyto skutečnosti. Smrt na barikádě nebo hrob ve vyhnanství můžeme připustit jako celkem přijatelnou oběť. Pravé slovo pro obětování je nezištnost. Ať opuštění strpí svou opuštěnost a&nbsp;vypovězení svůj exil, ale my alespoň poprosme velké národy, aby, když už musí couvnout, neustupovaly příliš. Není třeba, aby se pod záminkou návratu k&nbsp;zdravému rozumu sestupovalo příliš hluboko.</p>
			<p class="MLP-text">Existuje hmota, existuje čas, jsou zájmy a&nbsp;je břicho; ale břicho nesmí být jediná moudrost. Dočasný život má svá práva, to připouštíme, ale má je i&nbsp;život, který nepomine. Bohužel, je-li kdo vyvýšen, nevylučuje to, že jednou padne. V&nbsp;dějinách to vidíme častěji, než bychom si přáli. Některý národ je slavný; ochutná ideál a&nbsp;pak kousne do bahna, které mu zachutná; když se ho zeptáte, proč opouští Sokrata pro Falstaffa, odpoví:</p>
			<p class="MLP-text">„Protože mám rád státníky.“</p>
			<p class="MLP-text">Ještě slovíčko, než se vrátíme do bitevní vřavy.</p>
			<p class="MLP-text">Bitva jako ta, o&nbsp;které teď vyprávíme, je také jenom křečovité vzepětí k&nbsp;ideálu. Spoutaný pokrok postonává a&nbsp;mívá tragické záchvaty padoucnice. S&nbsp;touto chorobou pokroku, s&nbsp;občanskou válkou, jsme se musili na své cestě potkat. Je to osudná fáze, je to zároveň dějství i&nbsp;meziaktí dramatu, jehož osou je společenský proklatec a&nbsp;jehož pravý název zní: <span class="MLP-znak-kurziva-11b">Pokrok.</span></p>
			<p class="MLP-text">Pokrok!</p>
			<p class="MLP-text">Tento výkřik, který často vyrážíme, vyjadřuje celou naši myšlenku; a&nbsp;protože myšlenka, kterou si vytyčilo toto drama, má od této chvíle podstoupit ještě několik zkoušek, bude nám snad dovoleno, ne-li nadzvednout závoj, tedy alespoň dovolit, aby jím probleskla záře myšlenky.</p>
			<p class="MLP-text">Kniha, kterou má v&nbsp;tuto chvíli čtenář před očima, je od začátku až do konce, ve svém celku i&nbsp;ve svých podrobnostech, ať jsou tam jakákoliv přerušení, výjimky a&nbsp;nedostatky, cestou od zla k&nbsp;dobru, od nespravedlivosti k&nbsp;spravedlnosti, od falše k&nbsp;pravdě, od temna k&nbsp;světlu, od hltavosti k&nbsp;svědomí, od hniloby k&nbsp;životu, od zhovadilosti k&nbsp;povinnosti, od pekla k&nbsp;nebesům, od nicoty k&nbsp;Bohu. Východisko je hmota; cíl je duše. Hydra na začátku; na konci anděl.</p>
			<p id="toc_marker-2-1-21" class="MLP-uroven3-nadpis">(<a id="x.25937"></a>21)<br/>Hrdinové</p>
			<p class="MLP-text-bez1radku">Náhle zavířil buben a&nbsp;dal povel k&nbsp;útoku.</p>
			<p class="MLP-text">Útok se přihnal jako uragán. Ve tmě minulého večera se vojáci připlížili k&nbsp;barikádě tiše jako hroznýš. Teď za bílého dne bylo překvapení v&nbsp;otevřené ulici vyloučeno, ostatně násilí odhodilo škrabošku, dělo se rozeřvalo a&nbsp;vojsko se vyřítilo na barikádu. Zuřivost se proměnila ve hbitost. Mohutná kolona řadových pěšáků, ve které v&nbsp;pravidelných odstupech postupovala i&nbsp;národní garda a&nbsp;městská pěší garda podepřená houfy, které nebylo vidět, ale slyšet, vřítila se poklusem do ulice za víření bubnů a&nbsp;hlaholu polnice, s&nbsp;nasazenými bodáky, se zákopníky v&nbsp;čele, a&nbsp;neochvějná pod přívaly střel mířila přímo na hradbu jako železný beran.</p>
			<p class="MLP-text">Hradba odolala.</p>
			<p class="MLP-text"><span>Povstalci zuřivě pálili. Napadená barikáda měla hřívu z&nbsp;blesků. Útok byl tak prudký, že jednu chvíli byla barikáda zaplavena útočníky; ale setřásla vojáky jako lev psy a&nbsp;pokryla se útočícími jen jako mořský útes pěnou, aby se chvíli poté objevila srázná, černá a&nbsp;mohutná.</span><span></span></p>
			<p class="MLP-text">Kolona přinucená ustoupit zůstala natlačena v&nbsp;ulici, nekrytá, ale hrozivá, a&nbsp;odpověděla strašnou palbou. Kdo viděl ohňostroj, vzpomene si na snop zkřížených blesků, kterému se říká kytice. Představme si kytici ne už kolmou, ale vodorovnou, která na každém ohnivém vytrysknutí paprsku nese kulku, broky nebo kartáč a&nbsp;rozdává smrt v&nbsp;hroznech blesků. A&nbsp;před nimi stála barikáda.</p>
			<p class="MLP-text">Na obou stranách bylo stejné odhodlání. Vládla tam téměř barbarská odvaha, spojená s&nbsp;přídechem hrdinné divokosti, z&nbsp;níž se rodilo sebeobětování. Byla to doba, v&nbsp;níž se národní gardista bil jako lev. Vojsko to chtělo skoncovat, povstalci chtěli bojovat. Dobrovolné umírání v&nbsp;květu mládí a&nbsp;zdraví mění neohroženost ve zběsilost. Každý v&nbsp;té vřavě rostl do vznešenosti posledních chvil. Ulice se vystlala mrtvolami.</p>
			<p class="MLP-text">Na jednom konci barikády stál Enjolras, na druhém Marius. Enjolras, který myslil na celou barikádu, se chránil a&nbsp;skrýval; tři vojáci, jeden po druhém, padli pod jeho střílnou, aniž ho spatřili; Marius bojoval nekryt. Vystavoval se jako terč. Více než půlí těla vyčníval nad hřeben barikády. Není většího marnotratníka nad lakomce, který se splaší; není děsivějšího lidského činu nad jednání člověka zapadlého do snění. Marius byl strašný a&nbsp;zamyšlený. Bojoval jako ve snu. Jako by to byl střílející přízrak.</p>
			<p class="MLP-text">Obleženým docházely náboje; ale jejich jízlivý humor nevysychal. Smáli se i&nbsp;ve víru smrti.</p>
			<p class="MLP-text">Courfeyrac stál prostovlasý.</p>
			<p class="MLP-text">„Kde máš klobouk?“ optal se ho Bossuet.</p>
			<p class="MLP-text">Coufeyrac odpověděl:</p>
			<p class="MLP-text">„Konečně se jim podařilo sestřelit mi ho kanónem.“</p>
			<p class="MLP-text">Nebo mluvili vážně.</p>
			<p class="MLP-text">„Jak možno pochopit,“ volal Feuilly hořce, „muže (a&nbsp;jmenoval jména, jména známá i&nbsp;slavná, některá z&nbsp;nich z&nbsp;bývalé armády), kteří slíbili, že se k&nbsp;nám připojí, a&nbsp;přísahali, že nám pomohou, a&nbsp;zavázali se k&nbsp;tomu dokonce svou ctí a&nbsp;jsou našimi generály, a&nbsp;teď nás opouštějí!“</p>
			<p class="MLP-text">A&nbsp;Combeferre se vážně usmál a&nbsp;jenom prohodil:</p>
			<p class="MLP-text">„Jsou lidé, kteří se dívají na pravidla cti, jako se díváme na hvězdy, z&nbsp;velké vzdálenosti.“</p>
			<p class="MLP-text">Vnitřek barikády byl poset roztrhanými patronami, řekl bys, že sněžilo.</p>
			<p class="MLP-text">Útočníci byli početnější, povstalci měli lepší postavení. Stáli nahoře na zdi a&nbsp;bezohledně sráželi vojáky z&nbsp;barikády, kteří klopýtali mezi mrtvými a&nbsp;raněnými, i&nbsp;ty, kteří se do ní zapletli. Tak jak byla barikáda stavěna a&nbsp;skvěle podepřena, byla vskutku místem, kde hrstka mužů drží v&nbsp;šachu celý pluk. Ale útočná kolona se neúprosně blížila, a&nbsp;stále doplňována rostla v&nbsp;dešti kulek, až konečně vojsko ponenáhlu, krok za krokem, ale neúprosně, svíralo barikádu jako šroub lisu.</p>
			<p class="MLP-text">Útok šel za útokem. Hrůza vzrůstala.</p>
			<p class="MLP-text">A&nbsp;tehdy se na hromadě dlažebních kamenů v&nbsp;ulici Chanvrerie rozpoutal boj hodný trojských hradeb. Vyzáblí, odraní a&nbsp;vyčerpaní povstalci, kteří plných čtyřiadvacet hodin nejedli a&nbsp;nespali, kteří měli už jen několik nábojů a&nbsp;ohmatávali své prázdné kapsy, téměř všichni samá rána, s&nbsp;hlavou nebo rukou ovázanou zrezavělým a&nbsp;počernalým plátnem, v&nbsp;šatech, jejichž děrami crčela krev, sotva ozbrojení špatnými puškami a&nbsp;starými vylámanými šavlemi, všichni ti chlapíci se změnili v&nbsp;Titány. Barikáda byla desetkrát napadena, ztékána, slézána, ale stále odolávala.</p>
			<p class="MLP-text">Abychom si boj zpřítomnili, musili bychom si představit plameny, které podpalují hromadu nesmírné odvahy, a&nbsp;v&nbsp;jak hrozný se rozhoří požár. To už nebyl boj, byl to vnitřek rozžhavené pece; ústa vydechovala oheň, obličeje měly nevšední výraz. Lidské rysy se vytrácely, z&nbsp;bojovníků sršely plameny; byl to úděsný pohled na hemžení bojovných salamandrů v&nbsp;rudém dýmu. Upouštíme od vylíčení postupných i&nbsp;současných výjevů velkolepého zabíjení. Jenom hrdinská báseň má právo vyplnit dvanáct tisíc veršů popisem bitvy.</p>
			<p class="MLP-text">Mohlo by se říci, že je to bráhmanské peklo, nejobávanější ze sedmnácti propastí, které védy nazývají Lesem mečů.</p>
			<p class="MLP-text">Bil se tu muž proti muži, krok za krokem, pistolemi, šavlemi, pěstmi, zdálky, zblízka, shora i&nbsp;zdola, stříleli odevšad, se střech domů, z&nbsp;oken krčmy i&nbsp;ze sklepů, do nichž někteří vnikli. Na jednoho jich bylo šedesát. Napolo zničené průčelí Korintu bylo ohyzdné. Okno tetované kartáči poztrácelo tabulky a&nbsp;rámy a&nbsp;bylo jen beztvarou dírou, narychlo ucpanou dlažebními kameny. Bossuet byl zabit, Feuilly byl zabit, Courfeyrac zabit, Joly zabit; Combeferre, kterého prokláli třemi ranami bodákem ve chvíli, kdy se chystal zvednout raněného vojáka, neměl ani čas podívat se k&nbsp;nebesům, než vydechl naposled.</p>
			<p class="MLP-text">Neustále bojující Marius byl poset ranami, zejména na hlavě, do té míry, že jeho tvář mizela v&nbsp;krvi, jako by ji měl pokrytou rudým kapesníkem.</p>
			<p class="MLP-text"><span>Jediný Enjolras nebyl raněn. Když už neměl zbraně, natahoval ruku napravo i&nbsp;nalevo, až mu nějaký povstalec podal další zbraň. Měl už jen pahýly čtyř mečů; o&nbsp;jeden víc než František I. u&nbsp;Melegnana.</span></p>
			<p class="MLP-text"><span>Homér praví: „Diomédes zabíjí Axyla, syna Teuthrantova, který obýval šťastnou Arisbu, Euryalos, syn Mékisteův, zahubí Drésa a&nbsp;Ofeltia, Aisépa a&nbsp;Pédasa, jehož počala najáda Abarbarea z&nbsp;bezúhonného Bukoliónu, Odysseus poráží Perkóťana Pidyta; Antilochos Abléra; Polypoités Astyala; Polydamas Ótota z&nbsp;Kyllény; a&nbsp;Teukros Aretaona. Melanthios umírá pod ranami Eurypylova oštěpu. Agamemnón, král hrdinů, sráží k&nbsp;zemi Elata zrozeného v&nbsp;městě na srázu, který omývá hučící řeka Satnioe.“ V&nbsp;našich starých hrdinských zpěvech útočí Esplandian ohnivou sekerou na ohromného markraběte Swantibora, a&nbsp;ten se brání tím, že kamenuje rytíře věžemi, jež vytrhává ze země. Naše staré nástěnné fresky nám ukazují oba vévody, bretaňského a&nbsp;bourbonského, ozbrojené, s&nbsp;erbovními štíty, řinčící zbraněmi, jak na sebe na koních najíždějí, třímajíce v&nbsp;rukou válečné sekery, se spuštěným hledím, v&nbsp;železných botách a&nbsp;železných rukavicích, jednoho nazdobeného hermelínem, druhého zahaleného v&nbsp;bledě modrý plášť. Bretonec má mezi dvěma výstupky své koruny lva, Bourbon náramně velkou lilii na hledí. Ale aby byl člověk skvělý, k&nbsp;tomu není potřebí, aby nosil jako Yvon vévodský šišák anebo aby jako Esplandian třímal v&nbsp;ruce živý oheň, anebo aby jako Fylés, otec Polydamantův, přinesl z&nbsp;Efyry výbornou zbroj, dar krále mužů Euféta; stačí položit život za přesvědčení nebo z&nbsp;věrnosti. Představte si prostomyslného vojáčka, který ještě včera sedlačil v&nbsp;Beauce nebo v&nbsp;Limousinu a&nbsp;teď si vykračuje s&nbsp;bajonetem po boku kolem chův, které hlídají děti v&nbsp;Lucemburské zahradě, představte si mladého bledého studenta nakloněného nad anatomickým preparátem nebo nad knihou, toho jinošského blondýna, který si přistřihuje vousky nůžkami, vezměte ty dva, vdechněte jim vědomí povinnosti, postavte je proti sobě na křižovatce Boucherat nebo ve slepé uličce Planche-Mibray, a&nbsp;jeden nechť bojuje za svůj prapor a&nbsp;druhý nechť se bije za svůj ideál, a&nbsp;ať si oba představí, že bojují za vlast; bude to ohromný zápas. A&nbsp;stín, který vrhnou na hrdinské pole, na němž zápolí lidstvo, stín toho vojenského ucha a&nbsp;studentského dobrovolníka, se vyrovná stínu, který vrhá Megaryon, král Lykie, země plné tygrů, když se utkává v&nbsp;boji muže proti muži s&nbsp;nesmírným bohorovným Ajantem.</span></p>
			<p id="toc_marker-2-1-22" class="MLP-uroven3-nadpis">(<a id="x.25941"></a>22)<br/>Krok za krokem</p>
			<p class="MLP-text-bez1radku">Když na obou koncích barikády zbyli z&nbsp;velitelů naživu jen Enjolras a&nbsp;Marius, povolil střed, který tak dlouho hájili Courfeyrac, Joly, Bossuet, Feuilly a&nbsp;Combeferre. Dělo sice neprolomilo schůdný průchod, ale vykrojilo dost široce střed hradby; vršek zmizel pod kulemi, zhroutil se a&nbsp;sutiny se valily dovnitř i&nbsp;ven a&nbsp;utvořily posléze na obou stranách přehrady dva svahy, jeden uvnitř a&nbsp;druhý venku. Zevní svah vyzýval k&nbsp;přístupu svou nakloněnou rovinou.</p>
			<p class="MLP-text">Vojáci podnikli poslední pokus o&nbsp;útok a&nbsp;ten se zdařil. Pružným krokem se neodvolatelně přihnal naježený dav bodáků a&nbsp;semknuté bitevní čelo útočné kolony se objevilo v&nbsp;kouři na vrcholu srázu. Tentokrát byl konec. Skupina povstalců, která bránila střed, zmateně ustoupila.</p>
			<p class="MLP-text">Tehdy se v&nbsp;některých probudila neuvědomělá touha po životě. Mnozí už nechtěli umřít, když viděli les pušek namířených na sebe. To je chvíle, kdy pud sebezáchovy vyráží skřeky a&nbsp;kdy se v&nbsp;člověku probouzí zvíře. Opírali se zády o&nbsp;vysoký šestiposchoďový dům, který tvořil pozadí hradby. Dům mohl být jejich spásou. Byl zabedněn a&nbsp;jakoby zazděn odshora dolů. Než by se bylo řadové vojsko dostalo dovnitř barikády, bylo by zbývalo dosti času, aby se nějaké dveře otevřely a&nbsp;opět zavřely, stačila by na to chvilka jako zablýsknutí, a&nbsp;rychle pootevřená a&nbsp;okamžitě zavřená vrata znamenala pro zoufalce život. Za domem byla ulice, tudy kynula možnost útěku, volnost. Začali tlouci do vrat pažbami, kopali do nich, volali, křičeli, prosili, spínali ruce. Nikdo neotvíral. Ze špehýrky ve třetím poschodí se na ně dívala mrtvá hlava.</p>
			<p class="MLP-text"><span>Enjolras, Marius a&nbsp;sedm osm povstalců kolem nich se k&nbsp;nim vrhlo a&nbsp;chránilo je. Enjolras volal na vojáky: „Nepřibližujte se!“ A&nbsp;když důstojník neuposlechl, Enjolras ho zabil. Nyní bojoval ve vnitřním nádvoří opevnění, opřen o&nbsp;dům Korintu, s&nbsp;kordem v&nbsp;jedné a&nbsp;s&nbsp;puškou v&nbsp;druhé ruce, udržoval dveře krčmy otevřené a&nbsp;bránil útočníkům vstoupit. Volal na zoufalce:</span></p>
			<p class="MLP-text">„Jsou tu jenom jedny dveře. Tyhle.“</p>
			<p class="MLP-text">A&nbsp;zakrývaje dveře svým tělem, stavě se jediný celému pluku na odpor, propouštěl zbylé kamarády za svými zády. Všichni se tam nahrnuli. Svou karabinou, které teď užíval jako hole, zamával způsobem, jemuž šermíři odborně říkají krytá růžice, srazil bodáky kolem sebe a&nbsp;před sebou a&nbsp;vstoupil poslední; nastal strašný okamžik, vojáci chtěli proniknout a&nbsp;povstalci se chtěli zavřít. Dveře byly přiraženy tak prudce, že při tom, jak zapadaly, přiskříply a&nbsp;odřízly na rámu pět prstů vojáka, který se jich křečovitě držel.</p>
			<p class="MLP-text">Marius zůstal venku. Rána z&nbsp;pušky mu zlomila klíční kost; cítil, že omdlévá a&nbsp;padá. Ve chvíli, kdy už měl zavřené oči, pocítil, že se ho zmocnila statná ruka, a&nbsp;mrákoty, do nichž se propadal, mu sotva dovolily naposled vzpomenout na Cosettu:</p>
			<p class="MLP-text">„Jsem zajat. Budu zastřelen.“</p>
			<p class="MLP-text">Když Enjolras neviděl Maria mezi těmi, kdo se utekli do krčmy, myslil si totéž. Ale nastala chvíle, kdy každý měl čas myslit právě jen na svou smrt. Enjolras upevnil na dveřích tyč a&nbsp;závoru, zavřel zámek u&nbsp;dveří a&nbsp;visací zámek na dva západy, zatímco na vrata venku zuřivě tloukli vojáci pažbami a&nbsp;zákopníci sekerami. Obléhatelé se seskupili u&nbsp;vrat. Začalo obléhání krčmy.</p>
			<p class="MLP-text">Vojáci zuřili.</p>
			<p class="MLP-text"><span>Podráždila je smrt dělostřeleckého seržanta a&nbsp;cosi ještě mnohem horšího; v&nbsp;několika hodinách, jež předcházely útok, se rozneslo, že povstalci mrzačí zajatce a&nbsp;že v&nbsp;krčmě je bezhlavá mrtvola jednoho vojáka. Takové neblahé pověsti obyčejně provázejí občanské války, a&nbsp;podobný klep přivolal později nešťastnou pohromu v&nbsp;ulici Transnonain</span><span class="char-style-override-1"><a id="footnote-3409-91-backlink" class="footnote-link" href="#footnote-3409-91">91</a></span><span>.</span></p>
			<p class="MLP-text">Když zatarasil dveře, řekl Enjolras ostatním:</p>
			<p class="MLP-text">„Prodejme svou kůži co nejdráž.“</p>
			<p class="MLP-text">Pak přistoupil ke stolu, na němž leželi Mabeuf a&nbsp;Gavroche. Pod černým suknem bylo vidět dvě napřímené a&nbsp;strnulé postavy, jednu velkou, druhou malou, a&nbsp;pod chladnými záhyby rubáše se nejasně rýsovaly dva obličeje. Jedna ruka vyčnívala malátně zpod příkrovu. Byla to ruka starcova.</p>
			<p class="MLP-text">Enjolras se sklonil a&nbsp;políbil jeho úctyhodnou ruku právě tak, jako mu den předtím políbil čelo.</p>
			<p class="MLP-text">Byly to jediné dva polibky, které dal ve svém životě.</p>
			<p class="MLP-text">Ale zkraťme vypravování. Barikáda bojovala jako thébská brána, krčma bojovala jako dům v&nbsp;Zaragoze. Takový odpor je rozhořčený. Žádná milost. Žádní vyjednavači. Chtějí umírat se zbraní v&nbsp;ruce.</p>
			<p class="MLP-text">Když říká Suchet: „Vzdejte se!“, Palafox<span class="char-style-override-1"><a id="footnote-3409-92-backlink" class="footnote-link" href="#footnote-3409-92">92</a></span> odpovídá:</p>
			<p class="MLP-text">„Po boji s&nbsp;děly boj na nože!“</p>
			<p class="MLP-text"><span>Nic nechybělo při dobývání Hucheloupovy krčmy; nechyběl ani déšť dlažebních kamenů, který se snesl na obléhající z&nbsp;okna a&nbsp;se střechy a&nbsp;pobouřil vojáky, jimž způsobil strašná poranění; nechyběla ani střelba ze sklepů a&nbsp;z&nbsp;oken mansard, ani zuřivý útok, ani zběsilá obrana; a&nbsp;když dveře konečně povolily, nechybělo ani zuřivě šílené vraždění. Jakmile se útočníci vřítili do krčmy, klopýtajíce o&nbsp;výplň vylomených a&nbsp;poražených dveří, nenašli tam ani jediného povstalce. Točité schodiště bylo odsekáno sekerami a&nbsp;leželo uprostřed nízké síně; několik raněných umíralo a&nbsp;ostatní, pokud nebyli zabiti, číhali v&nbsp;prvním poschodí, a&nbsp;právě odtud, otvorem ve stropě, kam kdysi ústily schody, se snesla zastrašující palba. Byly to poslední náboje. Když pak tito obávaní odsouzenci neměli už ani prach ani kulky, vzal každý do ruky dvě z&nbsp;lahví, které, jak víme, Enjolras uschoval, a&nbsp;s&nbsp;těmito příšerně křehkými obušky se postavili proti vystupujícím vojákům. Byly to láhve s&nbsp;lučavkou. Vypravujeme o&nbsp;tomto temném vraždění tak, jak se skutečně událo. Obléhaný, bohužel, používá jako zbraně všeho. Řecký oheň nepřipravil o&nbsp;čest Archimeda, vřelá smůla nezbavila cti Bayarda. Každá válka je hrozná, nemá na vybranou. Střelba obléhajících byla vražedná, ačkoliv nebylo snadné střílet zdola nahoru. Okraj stropního otvoru byl brzy ovrouben mrtvými hlavami, z&nbsp;nichž crčely dlouhé rudé a&nbsp;kouřící pramínky. Panoval nevýslovný hluk; horký kouř, který se nemohl rozplynout, ležel jako noc nad bojištěm. Chybějí nám slova k&nbsp;vylíčení hrůzy, která dospěla až k&nbsp;takovým koncům. To už nebyli lidé v&nbsp;boji, který se proměnil v&nbsp;peklo. To už nebyli ani obři proti kolosům. Podobalo se to spíše Miltonovi a&nbsp;Dantovi než Homérovi. Démoni útočili a&nbsp;příšery odolávaly.</span></p>
			<p class="MLP-text">Bylo to nestvůrně hrdinství.</p>
			<p id="toc_marker-2-1-23" class="MLP-uroven3-nadpis">(23)<br/>Hladový Orestes a&nbsp;opilý Pylades</p>
			<p class="MLP-text-bez1radku"><span>Do sálu v&nbsp;prvním poschodí konečně vrazilo asi dvacet obléhatelů, vojáci, národní gardisté i&nbsp;členové městské stráže v&nbsp;jedné směsici, většinou znetvořeni ranami v&nbsp;obličeji, které obdrželi při tom strašlivém výstupu, oslepeni krví, zuřiví a&nbsp;zdivočelí; vnikli tam, vysazujíce se navzájem, lezli po kostře schodů, škrábali se po zdi, věšeli se na strop a&nbsp;na samém kraji propadliště zabíjeli poslední muže, kteří kladli odpor. V&nbsp;sále stál už jen jediný muž, Enjolras. Bez nábojů, bez kordu; držel v&nbsp;ruce hlaveň karabiny, jejíž pažbu rozbil o&nbsp;hlavy vstupujících. Mezi sebe a&nbsp;útočníky postavil kulečník, couvl do rohu sálu a&nbsp;tam s&nbsp;hrdým okem a&nbsp;vztyčenou hlavou, s&nbsp;pahýlem zbraně v&nbsp;ruce, stál ještě dost hrozivě, aby se kolem něho utvořil prázdný prostor. Kdosi vykřikl:</span></p>
			<p class="MLP-text">„To je velitel. To je on, ten nám zabil dělostřelce. Dobře, že se tam postavil. Ať tam zůstane. Zastřelme ho okamžitě.“ </p>
			<p class="MLP-text">„Zastřelte mě,“ řekl Enjolras.</p>
			<p class="MLP-text">Odhodil pahýl karabiny, zkřížil ruce a&nbsp;nastavil hruď. Odvaha umřít vždycky dojímá. Jakmile Enjolras zkřížil ruce, přijímaje konec, ustal ohlušující ryk boje v&nbsp;sále a&nbsp;zmatek se náhle změnil v&nbsp;tichou pohřební slavnost. Zdálo se, že hrozivá velebnost bezbranného a&nbsp;nehýbajícího se Enjolrase dopadla plnou váhou na shluk lidí a&nbsp;že jenom svrchovaností svého klidného pohledu tento nádherný, zkrvavený a&nbsp;okouzlující mladík, lhostejný právě tak jako nezranitelný, donutil příšernou tlupu, aby ho zabila s&nbsp;úctou. Jeho krása, která v&nbsp;tu chvíli byla zvýšena hrdostí, byla jedinou září; byl zardělý a&nbsp;růžový, jako by po děsných čtyřiadvaceti hodinách, které uběhly, nebyl ani unaven, právě tak jako nebyl raněn. To pravděpodobně o&nbsp;něm jeden svědek vypovídající později před vojenským soudem řekl:</p>
			<p class="MLP-text">„Byl tam povstalec, kterému, jak jsem slyšel, říkali Apollón.“</p>
			<p class="MLP-text"><span>Jeden národní gardista, který mířil na Enjolrase, sklonil zbraň a&nbsp;řekl:</span></p>
			<p class="MLP-text">„Připadá mi, jako bych měl zastřelit květ.“</p>
			<p class="MLP-text">Dvanáct mužů utvořilo četu v&nbsp;opačném rohu proti Enjolrasovi a&nbsp;v&nbsp;tichosti nabíjeli pušky.</p>
			<p class="MLP-text">Pak zvolal jeden seržant:</p>
			<p class="MLP-text">„K&nbsp;líci zbraň!“</p>
			<p class="MLP-text">Zakročil důstojník:</p>
			<p class="MLP-text">„Počkejte.“</p>
			<p class="MLP-text">A&nbsp;obrátil se na Enjolrase:</p>
			<p class="MLP-text">„Přejete si, abychom vám zavázali oči?“</p>
			<p class="MLP-text">„Ne.“</p>
			<p class="MLP-text">„Byl jste to vy, kdo zastřelil dělostřeleckého seržanta?“</p>
			<p class="MLP-text">„Ano.“</p>
			<p class="MLP-text">Grantaire se před chvílí probudil.</p>
			<p class="MLP-text">Vzpomínáme si, že Grantaire, sedě na židli a&nbsp;opíraje se o&nbsp;stůl, spal od včerejšího večera v&nbsp;horním sále krčmy.</p>
			<p class="MLP-text">Na něm se plně uplatnilo staré úsloví&nbsp;– zpitý do němoty. Ohavná míchanice absintu, těžkého piva a&nbsp;kořalky ho přivedla do stavu strnulosti. Protože jeho stolek byl malý a&nbsp;nehodil se k&nbsp;ničemu, nechali mu jej. Byl stále ještě v&nbsp;téže poloze, prsa schýlena nad stolem, hlava položená na rukou, obklopen skleničkami, sklenicemi a&nbsp;lahvemi. Spal těžkým spánkem ztuhlého medvěda a&nbsp;nacucané pijavky. Nic ho neprobudilo, ani střelba, ani kulky, ani kartáče létající oknem do sálu, ani ohromný lomoz útoku. Ledaže někdy odpovídal dělu chrápáním. Jako by zde čekal, až mu nějaká kulka ušetří námahu probouzení. Několik mrtvol leželo kolem něho; na první pohled se nijak nelišil od tvrdých spáčů, kteří spali spánkem smrti.</p>
			<p class="MLP-text">Hluk opilce neprobudí, probudí jej ticho. Tato zvláštnost byla pozorována už vícekrát. Hluk kolem jen podporoval Grantairovu mdlobu; šum sesypávajících se předmětů ho ukolébával.</p>
			<p class="MLP-text"><span>Až něco jako zastávka, v&nbsp;níž utichl hluk před Enjolrasem, otřáslo jeho hlubokým spánkem. Je to stejné, jako když se tryskem jedoucí kočár náhle zastaví. Lidé dřímající v&nbsp;něm se probudí. Grantaire se prudce vztyčil, rozpřáhl ruce, promnul si oči, rozhlédl se, zívl a&nbsp;porozuměl.</span></p>
			<p class="MLP-text"><span>Konec opilosti se podobá cloně, která se trhá. Rázem vidíme všechno, co dosud skrývala. Všechno se náhle vybavuje v&nbsp;paměti; a&nbsp;opilec, který neví, co se za čtyřiadvacet hodin zběhlo, chápe situaci ještě dřív, než docela prohlédne. Myšlenky se mu vracejí s&nbsp;náhlou jasnozřivostí; tupost opilství, jakýsi mrak, který mu zatemňoval mozek, se vypařuje a&nbsp;ustupuje jasnému a&nbsp;přesnému vnímání skutečnosti.</span></p>
			<p class="MLP-text">Jak byl tak v&nbsp;koutě odložen a&nbsp;jako schován za kulečníkem, vojáci, kteří upírali zrak na Enjolrase, Grantaira neviděli a&nbsp;seržant byl připraven, aby opakoval svou výzvu: „K&nbsp;líci zbraň!“, když náhle zaslechli mohutný hlas, který vedle nich vykřikl:</p>
			<p class="MLP-text">„Ať žije republika! To je má řeč.“</p>
			<p class="MLP-text">Grantaire se zvedl.</p>
			<p class="MLP-text">Ohromná záře celého boje, který promeškal a&nbsp;jehož se nezúčastnil, se objevila v&nbsp;jasném oku přeměněného opilce.</p>
			<p class="MLP-text">Opakoval: „Ať žije republika!“ Pevným krokem přešel sál a&nbsp;šel se postavit před pušky vedle Enjolrase.</p>
			<p class="MLP-text">„Zabte nás oba jednou ranou,“ řekl.</p>
			<p class="MLP-text">A&nbsp;obraceje se k&nbsp;Enjolrasovi, řekl mu něžně:</p>
			<p class="MLP-text">„Dovolíš?“</p>
			<p class="MLP-text">Enjolras mu s&nbsp;úsměvem stiskl ruku.</p>
			<p class="MLP-text">Úsměv ještě nepohasl, když zarachotil výstřel.</p>
			<p class="MLP-text">Enjolras, prostřelený osmi ranami, zůstal opřen o&nbsp;zeď, jako by ho kulky byly přibily ke zdi. Jenom hlavu naklonil.</p>
			<p class="MLP-text">Grantaire mu klesl k&nbsp;nohám jako sražen bleskem.</p>
			<p class="MLP-text">Několik minut poté vyháněli vojáci poslední povstalce, kteří se uchýlili na půdu domu. Stříleli na ně laťkovou stěnou oddělující podkroví. Bojovalo se v&nbsp;podstřeší. Vojsko shazovalo povstalce z&nbsp;oken, někteří z&nbsp;nich ještě žili. Dva myslivci, kteří chtěli zvednout rozbitý dostavník, zemřeli pod dvěma ranami karabiny, vystřelenými z&nbsp;okna mansardy. Odtamtud byl svržen muž s&nbsp;bodlem vraženým do břicha, který na zemi chroptěl. Jeden voják a&nbsp;jeden povstalec klouzali po svahu taškové střechy a&nbsp;sletěli dolů, držíce se v&nbsp;zuřivém objetí. Podobný boj se odehrával ve sklepě. Výkřiky, výstřely, zuřivé dupání. Potom ticho. Barikáda byla dobyta.</p>
			<p class="MLP-text"><span>Vojsko začalo prohledávat okolní domy a&nbsp;pronásledovalo uprchlíky.</span></p>
			<p id="toc_marker-2-1-24" class="MLP-uroven3-nadpis">(<a id="x.25944"></a>24)<br/>Zajatec</p>
			<p class="MLP-text-bez1radku">Marius byl opravdu zajatcem. Zajatcem Jeana Valjeana.</p>
			<p class="MLP-text">Ruka, která ho uchopila zezadu, právě když padal, a&nbsp;jejíž dotek cítil ztráceje vědomí, byla ruka Jeana Valjeana.</p>
			<p class="MLP-text"><span>Jean Valjean se zúčastnil boje jen tím, že se vydával v&nbsp;nebezpečí. Kdyby tu nebyl on, nikdo by se nebyl staral o&nbsp;raněné v&nbsp;té poslední chvíli smrtelného zápasu. On, který při tom krveprolití byl všudypřítomný jako sama prozřetelnost, se staral, aby ti, kdo padli, byli odneseni do dolní místnosti a&nbsp;obvázáni. Nosil je tam sám. Chvílemi opravoval barikádu. Ale z&nbsp;jeho rukou nevyšlo nic, co by se mohlo podobat ráně, útoku nebo jen osobní obraně. Mlčel a&nbsp;pomáhal. Ostatně byl jen tu a&nbsp;tam škrábnut. Kulky o&nbsp;něj nestály. Byla-li sebevražda částí toho, o&nbsp;čem snil, když přišel do tohoto hrobu, tedy neuspěl. Ale pochybujeme, že by byl pomýšlel na tak bezbožné předsevzetí.</span></p>
			<p class="MLP-text">V&nbsp;hustém kouři boje Jean Valjean jako by neviděl Maria; ve skutečnosti ho nespouštěl z&nbsp;očí. Když Maria zasáhla rána z&nbsp;pušky, vyskočil Jean Valjean s&nbsp;tygří mrštností, vrhl se na něho jako na kořist a&nbsp;odnesl ho.</p>
			<p class="MLP-text">Víření útoku se úporně soustřeďovalo na Enjolrase a&nbsp;na dveře krčmy, takže nikdo neviděl Jeana Valjeana, kterak v&nbsp;náruči nese omdlelého Maria, jak přechází vnitřní pole barikády zbavené dlažby a&nbsp;mizí za rohem domu Korintu.</p>
			<p class="MLP-text"><span>Pamatujeme se na ten roh, který tvořil jakýsi výběžek do ulice; chránil několik stop půdy před kulkami a&nbsp;kartáči a&nbsp;právě tak před pohledy. Tak se někdy i&nbsp;při požáru vyskytne světnice, která nechytne, a&nbsp;v&nbsp;nejrozbouřenějším moři se najde klidný kout za horským výběžkem nebo v&nbsp;klínu zátoky obklopené útesy. V&nbsp;tomto úhlu vnitřního lichoběžníku barikády vydechla naposled Eponina.</span></p>
			<p class="MLP-text">Zde se Jean Valjean zastavil, položil Maria na zem, opřel se o&nbsp;zeď a&nbsp;rozhlédl se kolem sebe.</p>
			<p class="MLP-text">Postavení bylo strašné.</p>
			<p class="MLP-text">Na okamžik, snad i&nbsp;na nějaké dvě tři minuty byl ten kousek zdi skrýší. Ale jak vyjít z&nbsp;toho krveprolévání? Jean Valjean si vzpomněl na úzkost, která se ho před osmi lety zmocnila v&nbsp;ulici Polonceau, a&nbsp;na způsob, jakým se mu podařilo uniknout; tehdy to bylo obtížné, dnes je to nemožné. Před sebou měl neúprosný a&nbsp;hluchý dům o&nbsp;šesti poschodích, v&nbsp;němž, jak se zdálo, bydlel jen jediný člověk, a&nbsp;ten se mrtev nakláněl z&nbsp;okna; po pravici měl Jean Valjean dosti nízkou barikádu, která uzavírala ulici Petite-Truanderie; překročit tuto překážku se zdálo snadné, ale nad hřebenem přehrady bylo vidět hroty bodáků. Stálo tam připraveno v&nbsp;pohotovosti řadové vojsko. Bylo zřejmé, že překročit barikádu by znamenalo vydat se napospas střelbě, protože každá hlava, která by se byla odvážila objevit nad vrcholem zdi, by se stala terčem šedesáti výstřelů. Po levé straně měl bojiště. Za rohem zdi byla smrt.</p>
			<p class="MLP-text">Co počít?</p>
			<p class="MLP-text">Jedině pták by byl mohl vyváznout.</p>
			<p class="MLP-text">Jean Valjean se musil rozhodnout okamžitě, musil ihned najít nějaké východisko z&nbsp;nouze, odhodlat se. Na několik kroků od něho se bili; naštěstí se všichni zuřivě soustředili na jediné místo, na dveře krčmy; ale kdyby jen jediného vojáka napadlo, aby obešel dům nebo zaútočil z&nbsp;boku, bylo by po všem.</p>
			<p class="MLP-text">Jean Valjean si prohlédl dům, který stál proti němu, podíval se na barikádu po svém boku, pak se usilovně zahleděl na zem, jako by tam chtěl v&nbsp;zoufale svrchované tísni krajního nebezpečí očima provrtat díru.</p>
			<p class="MLP-text">A&nbsp;jak se díval, vyvstalo mu najednou v&nbsp;smrtelné úzkosti cosi před očima, vzalo to na sebe určitý tvar, jako by síla pohledu přivolala, co si přál. Všiml si, že několik kroků od něho, pod malou přehradou, tak neúprosně střeženou a&nbsp;hlídanou zvenčí, pod sesypanou hromadou, která ji zčásti kryla, je v&nbsp;úrovni ulice naplocho položena železná mříž. Byla ukována ze silných železných tyčí a&nbsp;asi dvě čtvereční stopy veliká. Obruba z&nbsp;dlažebního kamene byla vytrhána a&nbsp;mříž byla odkryta. Mříží bylo vidět temný otvor, něco jako komín nebo kruhový otvor studny. Jean Valjean se k&nbsp;němu vrhl. Osvítila ho jeho stará znalost různých možností útěku. Odsunout kameny, zvednout mříž, naložit na ramena mrtvolně bezvládného Maria, sestoupit s&nbsp;tímto břemenem na bedrech a&nbsp;pomáhat si lokty a&nbsp;koleny do studně, která naštěstí nebyla hluboká, spustit za sebou těžký železný příklop, na nějž se sesypalo uvolněné kamení, stanout na vydlážděné ploše tři metry pod zemí,&nbsp;– to všechno bylo vykonáno jako něco, co děláme v&nbsp;blouznění, s&nbsp;obří silou a&nbsp;orlí rychlostí; trvalo to sotva několik minut.</p>
			<p class="MLP-text">Jean Valjean se octl s&nbsp;Mariem, který byl stále v&nbsp;bezvědomí, v&nbsp;dlouhé podzemní chodbě.</p>
			<p class="MLP-text">Vládl tam hluboký mír, naprosté ticho a&nbsp;tma.</p>
			<p class="MLP-text">Vrátil se mu dojem, který kdysi zakusil, když vpadl z&nbsp;ulice do kláštera. Dnes však neodnášel Cosettu, ale Maria.</p>
			<p class="MLP-text">Strašný povyk z&nbsp;krčmy dobyté útokem slyšel nad sebou už jenom jako nejasné šumění.</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-72" class="footnote-anchor" href="#footnote-3409-72-backlink">72</a>  Sedlina města, zákon světa (lat.).</p>
				</div>
				<div class="footnote">
					<p class="MLP-pozn-pod-carou"><a id="footnote-3409-73" class="footnote-anchor" href="#footnote-3409-73-backlink">73</a>  Řecké velehory z&nbsp;báje o&nbsp;Gigantech.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-74" class="footnote-anchor" href="#footnote-3409-74-backlink">74</a>  Záča – oáza v Alžírsku.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-75" class="footnote-anchor" href="#footnote-3409-75-backlink">75</a>  Jeden z&nbsp;vrahů římského císaře Caliguly.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-76" class="footnote-anchor" href="#footnote-3409-76-backlink">76</a>  Vrah německého dramatika Kotzebua.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-77" class="footnote-anchor" href="#footnote-3409-77-backlink">77</a>  Překladatelé Vergiliových <span class="MLP-znak-kurziva-9b char-style-override-11">Zpěvů rolnických</span> neboli <span class="MLP-znak-kurziva-9b char-style-override-11">Georgik</span>.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-78" class="footnote-anchor" href="#footnote-3409-78-backlink">78</a>  Autor <span class="MLP-znak-kurziva-9b char-style-override-11">Stručných dějin Říma</span>.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-79" class="footnote-anchor" href="#footnote-3409-79-backlink">79</a>  Územní celky starověkého Řecka.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-80" class="footnote-anchor" href="#footnote-3409-80-backlink">80</a>  Řečník Franc. revoluce pruského původu, 1794 skončil pod gilotinou.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-81" class="footnote-anchor" href="#footnote-3409-81-backlink">81</a>  Něco božského (lat.).</p>
				</div>
				<div class="footnote">
					<p class="MLP-pozn-pod-carou"><a id="footnote-3409-82" class="footnote-anchor" href="#footnote-3409-82-backlink">82</a><span>  Později paní de&nbsp;Maintenon, vnučka básníka d’Aubigného, provdaná poprvé za zmrzačeného a&nbsp;nemocného autora </span><span class="MLP-znak-kurziva-9b char-style-override-11">Komického románu</span><span> (1662) Paula Scarrona.</span></p>
				</div>
				<div class="footnote">
					<p class="MLP-pozn-pod-carou"><a id="footnote-3409-83" class="footnote-anchor" href="#footnote-3409-83-backlink">83</a>  V&nbsp;Ariostově <span class="MLP-znak-kurziva-9b char-style-override-11">Zuřivém Rolandovi</span>.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-84" class="footnote-anchor" href="#footnote-3409-84-backlink">84</a>  Vlast (lat.).</p>
				</div>
				<div class="footnote">
					<p class="MLP-pozn-pod-carou"><a id="footnote-3409-85" class="footnote-anchor" href="#footnote-3409-85-backlink">85</a>  Našli robátko zavinuté v&nbsp;plenkách (lat.&nbsp;– <span class="MLP-znak-kurziva-9b char-style-override-11">Evangelium sv.&nbsp;Lukáše </span>/II, 12,16/).</p>
				</div>
				<div class="footnote">
					<p class="MLP-pozn-pod-carou"><a id="footnote-3409-86" class="footnote-anchor" href="#footnote-3409-86-backlink">86</a>  Kdo by se odvážil obvinit slunce ze lži? (Vergilius, <span class="MLP-znak-kurziva-9b char-style-override-11">Zpěvy rolnické I</span>, 463–4).</p>
				</div>
				<div class="footnote">
					<p class="MLP-pozn-pod-carou"><a id="footnote-3409-87" class="footnote-anchor" href="#footnote-3409-87-backlink">87</a>  Mrtvý otec čeká na umírajícího syna (lat.).</p>
				</div>
				<div class="footnote">
					<p class="MLP-pozn-pod-carou"><a id="footnote-3409-88" class="footnote-anchor" href="#footnote-3409-88-backlink">88</a>  Vůdce vzpoury otroků v Charlestonu v USA roku 1859.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-89" class="footnote-anchor" href="#footnote-3409-89-backlink">89</a>  Italský vlastenec, padlý ve výpravě proti neapolskému království r.&nbsp;1857.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-90" class="footnote-anchor" href="#footnote-3409-90-backlink">90</a>  Předávají si pochodeň života – lat. (Lucretius, <span class="MLP-znak-kurziva-9b char-style-override-11">O&nbsp;přírodě II</span>, 79).</p>
				</div>
				<div class="footnote">
					<p class="MLP-pozn-pod-carou"><a id="footnote-3409-91" class="footnote-anchor" href="#footnote-3409-91-backlink">91</a>  Za povstání v roce 1831 tu byli vyvražděni obyvatelé celého domu.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-92" class="footnote-anchor" href="#footnote-3409-92-backlink">92</a>  Obránce Zaragozy v letech 1808–1809.</p>
				</div>
			</div>
		</div>
</body>
</html>