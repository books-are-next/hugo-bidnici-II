---
title: KNIHA ČTRNÁCTÁVznešenost zoufalství
contentType: prose
---

(1)  
Prapor – První jednání

  

Stále se nic nedělo. Na Saint-Merry odbilo deset hodin. Enjolras a Combeferre se usadili s karabinou v ruce u průrvy ve velké barikádě. Nemluvili; naslouchali a snažili se postřehnout i nejtlumenější a nejvzdálenější hluk pochodu.

Náhle se v ponurém klidu ozval jasný, mladý a veselý hlas, který pravděpodobně přicházel z ulice Saint-Denis a na starý lidový nápěv _Při měsíčku_ zřetelně prozpěvoval tuto píseň, kterou zakončil křikem, napodobujícím kohoutí zakokrhání:

_Můj nos mi pláče, nejsem  
v své kůži níčko,  
své chocholouše dej sem,  
jen na slovíčko._

_V modré kápi a čáce  
kohout veliký,  
my předměstská jsme ráce,  
ki-ki-kiriký._

Stiskli si ruku.

„To je Gavroche,“ řekl Enjolras.

„Upozorňuje nás,“ pravil Combeferre.

Chvatný dupot vzrušil opuštěnou ulici, objevila se hbitá postava, která klaunovsky přelezla dostavník, a Gavroche, sotva dechu popadaje, seskočil do barikády a řekl:

„Pušku! Jsou tu.“

Elektrické zachvění proběhlo celou barikádou a ozval se šelest rukou hmatajících po zbrani.

„Chceš mou karabinu?“ řekl Enjolras gaménovi.

„Chci velkou,“ odvětil Gavroche.

A vzal si pušku Javertovu.

Dvě hlídky se stáhly a vrátily se skoro zároveň s Gavrochem. Byla to stráž z konce ulice a hlídka od ulice Petite-Truanderie. Hlídka z uličky Prêcheurs zůstala na vykázaném místě; to znamenalo, že od mostů a od tržnice nic nepřichází.

Ulice Chanvrerie, jejichž několik dlažebních kamenů bylo sotva vidět v odrazu světla vrženého na prapor, připadala povstalcům jako velký černý portál, nejasně se v dýmu otvírající.

Každý zaujal přikázané stanoviště.

Povstalci – bylo jich třiačtyřicet – mezi nimi Enjolras, Combeferre, Courfeyrac, Bossuet, Joly, Bahorel a Gavroche – klečeli na velké barikádě, hlavami dosahovali až ke hřebeni a hlavně svých ručnic a karabin opírali o dlažební kameny jako o střílny, pozorní, mlčenliví, připraveni k výstřelu. Šest mužů, které vedl Feuilly, zaujalo pozici v oknech obou poschodí Korintu a přiložilo ručnice k líci.

Uběhlo ještě několik chvil, než se od Saint-Leu zřetelně ozval hluk odměřených, těžkých a četných kroků. Hluk zpočátku slabý, později určitější a nakonec těžký a dunivý se blížil pomalu, bez přerušení, s klidnou a strašnou pravidelností. Uši vnímaly jen ten hluk. Vnímaly ticho a zároveň zvuk kroků, který zněl jako by se byla dala na pochod sama socha komturova[^70], ale její kamenné kráčení jako by bylo mělo v sobě cosi ohromného a znásobeného, co budilo představu houfů a zároveň strašidla. Zdálo se, že se dala na pochod ne jedna socha, ale celá legie. Krok se blížil a blížil, až se najednou zarazil. Na konci ulice jako bys slyšel oddychování. Muži sami byli neviditelní, ale v husté tmě barikádníci rozeznávali nespočetné kovové nitky, jemné jako jehly a téměř neviditelné. Pohybovaly se a podobaly se přitom nepopsatelným světélkujícím sítím, které ve chvíli, kdy usínáme, vidíme pod zavřenými víčky v prvním zamžení spánku. Byly to bodáky a hlavně karabin, které nejasně ozařoval vzdálený odraz pochodní.

Nastala nová přestávka, na obou stranách vyčkávali. Náhle se v pozadí tmy ozval hlas, tím zlověstnější, že nebylo vidět, kdo mluví. Jako by sama temnota ožila, nabyla řeči a zvolala:

„Kdo tam?“

Současně zaharašily pušky stržené z ramenou.

Enjolras odpověděl zvučně a hrdě:

„Francouzská revoluce.“

„Palte!“ rozkázal hlas.

Jako by se otevřela dvířka pece a opět se prudce zavřela, blesk rudě ozářil všechna průčelí v ulici.

Zaduněla strašná rána a barikádu zasypal déšť střel. Rudý prapor klesl. Salva z pušek byla tak prudká a hustá, že přerazila žerď a konec oje dostavníku. Kule, které se odrazily od domovních říms, pronikly do barikády a poranily několik barikádníků.

První salva působila mrazivě. Útok byl prudký a tak důrazný, že přiměl i největší odvážlivce, aby přemýšleli.

„Kamarádi,“ zvolal Courfeyrac, „nemrhejme prachem. Sečkejme s odvetou, až se odváží do ulice.“

„A především,“ řekl Enjolras, „vztyčme prapor.“

Zdvihl prapor, který dopadl k jeho nohám.

Venku bylo slyšet nárazy nabijáků v ručnicích; vojenský oddíl znovu nabíjel.

Enjolras pokračoval:

„Kdo se odváží? Kdo znovu vztyčí prapor na barikádě?“

Nikdo neodpověděl. Vystoupit na barikádu ve chvíli, kdy oddíl znovu míří, znamenalo jistou smrt. I nejodvážnější váhali odsoudit se k smrti. Také Enjolras se zachvěl. Opakoval: „Nikdo se nehlásí?“

## (2)  
Prapor – Druhé jednání

  

Od chvíle, kdy povstalci přišli ke Korintu a počali stavět barikádu, nikdo si valně nevšímal otce Mabeufa. Pan Mabeuf však při hloučku povstalců setrval. Vstoupil do přízemní krčmy a posadil se za pult. Tam jako by se pohroužil sám do sebe. Zdálo se, že se už nedívá a nemyslí. Courfeyrac a jiní ho dvakrát nebo třikrát oslovili, aby ho upozornili na nebezpečí a vybídli k odchodu, vypadalo to však, že je pan Mabeuf nevnímá. Když si ho nevšímali, pohyboval ústy, jako by někomu odpovídal, ale jakmile na něho promluvili, ústa se zastavila, znehybněla a oči jako by pohasly. Několik hodin před útokem na barikádu zaujal pozici, ve které už setrval: obě pěsti položil na kolena a hlavu naklonil kupředu, jako by nahlížel do propasti. Nic ho z tohoto postoje nemohlo vytrhnout; nezdálo se, že je duchem na barikádě. Když všichni nastoupili na přikázaná místa, zůstal v nízké místnosti jenom Javert, přivázaný ke sloupu, povstalec s obnaženou šavlí, hlídající Javerta, a on, pan Mabeuf.

Když začalo vojsko útočit a salva zaduněla, zachvěl se na celém těle, jako by se byl probudil; prudce vstal, přešel místnost a v okamžiku, kdy Enjolras opakoval výzvu: „Nikdo se nehlásí?“, se objevil na prahu krčmy.

Jeho přítomnost hloučky vzrušila. Někdo vzkřikl:

„To je on – votant, člen Konventu, zástupce lidu!“

Dost možná, že to otec Mabeuf neslyšel.

Kráčel rovnou k Enjolrasovi; povstalci před ním ustupovali s posvátnou úctou; pan Mabeuf vytrhl prapor Enjolrasovi z rukou a ten před ním ustoupil jako zkamenělý; v tu chvíli se nikdo neodvážil starce zastavit anebo mu pomoci. Osmdesátiletý kmet s roztřesenou hlavou, ale pevným krokem vystupoval po schodech z dlažebních kamenů pomalu na barikádu. Bylo to tak pochmurně vznešené, že všichni okolo něho volali: „Smekněte!“ Každým novým stupněm, jejž zdolal, zdála se jeho postava ještě hrozivější. Bílé vlasy, stařecká tvář, vysoké holé a vrásčité čelo, zapadlé oči, udivená a pootevřená ústa, stará paže zdvíhající červený prapor vystupovaly ze stínu a rostly v krvavé záři pochodní. Zdálo se, že ze země roste sám přízrak roku třiadevadesátého s praporem hrůzy v ruce.

Když dospěl k nejvyššímu stupni, když se jako třesoucí a strašný přelud zastavil na hromadě trosek před dvanácti sty neviditelnými ručnicemi a napřímil se před smrtí, jako by byl silnější než ona, vypadal v temnotě barikády jako obrovitá nadpřirozená postava.

Nastalo mlčení, které se vždycky rozhostí okolo zázraku.

V tichu stařec zamával červeným praporem a zvolal:

„Sláva revoluci! Sláva republice! Bratrství! Rovnost! A smrt!“

Z barikády se ozvalo šuškání, tiché a chvatné, jako šeptání kněze, který pospíchá s modlitbou.

Snad to byl policejní komisař, který na druhém konci ulice dával předepsané rozkazy. Potom zvučný hlas, který před chvílí zvolal: „Kdo tam?“, zakřičel:

„Vzdalte se!“

Pan Mabeuf, bledý, celý nesvůj, s očima zažehnutýma smutným leskem pomatenosti, pozdvihl prapor nad hlavu a opakoval:

„Sláva republice!“

„Palte!“ zvolal hlas.

Druhá salva, podobná salvě kartáčů, se sesypala na barikádu.

Stařec poklesl v kolenou, načež se vzpřímil, upustil prapor a naznak a se zkříženýma rukama dopadl jako trám na dlažbu.

Praménky krve tekly zpod jeho těla. Zdálo se, že jeho stará hlava, bledá a smutná, hledí na nebesa.

Povstalce zachvátilo vzrušení, které je nad lidské síly a působí, že člověk zapomíná na obranu; všichni se s uctivou hrůzou přiblížili k mrtvole.

„Jsou to chlapíci, ti královrazi!“ řekl Enjolras.

Courfeyrac se sklonil k Enjolrasovu uchu:

„Něco ti povím, ale jenom tobě. Nechci, aby se zmenšovalo nadšení. To nebyl žádný královrah. Znal jsem ho. Jmenoval se otec Mabeuf. Nevím, co ho to dnes posedlo, starého popletu. Podívej se, ta jeho hlava.“

„Snad hlava poplety, ale srdce Brutovo,“ odpověděl Enjolras.

Potom hlasitě zvolal:

„Občané! Toto je příklad, který staří dávají mladým. Zatímco my jsme váhali, on přišel. My otáleli, a on nás předešel. Hle, čemu lidé roztřesení stářím učí lidi, kteří se také někdy třesou, ale strachy. Tento stařec je v očích vlasti vznešený. Dlouho žil a slavně zemřel. Každý z nás ať chrání mrtvého kmeta, jako by chránil živého otce; jeho přítomnost mezi námi nechť učiní barikádu nedobytnou!“

Když domluvil, ozvalo se na důkaz souhlasu chmurné důrazné mručení.

Enjolras se sklonil, nazvedl starcovu hlavu a plaše ji políbil na čelo; potom mu roztáhl paže, a nakládaje s mrtvým tak něžně, jako by se obával, že mu způsobí bolest, svlékl mu prostřelený kabát, ukázal všem krvavé stopy a řekl:

„To je teď náš prapor.“

## (3)  
Gavroche by byl lépe učinil, kdyby byl přijal Enjolrasovu karabinu

  

Přes otce Mabeufa přehodili černý šál matky Hucheloupové. Šest mužů upravilo z pušek nosítka, položilo na ně mrtvolu a s ob­na­ženými hlavami a se slavnostní zdlouhavostí ji doneslo na velký stůl přízemní síně.

Tito lidé, zaujatí vážným a posvátným úkonem, na své nebezpečné postavení vůbec ani nepomyslili.

Když mrtvola míjela naoko netečného Javerta, řekl Enjolras špehovi:

„Hned na tebe dojde!“

Zatím se malému Gavrochovi, který jediný neopustil své místo, zazdálo, že vidí, jak se nějací lidé blíží k barikádě. Náhle zvolal:

„Pozór!“

Courfeyrac, Enjolras, Jean Prouvaire, Combeferre, Joly, Bahorel, Bossuet vyběhli s hlukem z krčmy. Bylo už bezmála pozdě. Nad barikádou se vlnila jiskřivá houšť bajonetů. Městští gardisté urostlých postav se na ni drali, jedni překračovali dostavník a druzí se hrnuli průrvou a odstrkovali gaména, který couval, ale neutíkal.

Chvíle byla vážná. Byla to první obávaná minuta povodně, kdy se řeka zdvíhá z břehů a voda počíná prosakovat trhlinami hráze. Ještě vteřinu, a barikáda byla dobyta.

Bahorel se vrhl na prvního městského gardistu, který se sem dostal, a zblízka ho zabil ranou z karabiny; druhý gardista zabil Bahorela bajonetem. Jiný už povalil Courfeyraca, který volal o pomoc.

Jakýsi obr se hnal na Gavroche s napřaženým bodlem. Kluk vzal do drobných rukou velikou Javertovu pušku, odhodlaně zalícil na obra a stiskl spoušť. Rána nevyšla. Javert pušku nenabil. Městský gardista se dal do smíchu a zvedl proti chlapci bajonet.

Než se však bajonet stačil Gavroche dotknout, vypadla obrovi puška z rukou; kulka ho zasáhla doprostřed čela a voják se zhroutil. Druhá kulka trefila do prsou jiného gardistu, který napadl Courfeyraca, a srazila ho na dlažbu.

To Marius právě dorazil na barikádu.

## (4)  
Soudek prachu

  

Marius, stále ukryt v záhybu ulice Mondétour, byl přítomen první fázi boje, nerozhodný a chvějící se vzrušením. Dlouho však neodolal tajemné svrchované závrati, kterou bychom mohli nazvat voláním propasti. Nesmírnost nebezpečí, smrt pana Mabeufa, této smutné hádanky, zabití Bahorela, Courfeyracovo volání, ohrožení chlapcovo, nutnost přiskočit na pomoc, to všechno způsobilo, že zmizely poslední rozpaky a Marius se vrhl do vřavy se dvěma bambitkami v rukou. První ranou zachránil Gavroche, druhou vyprostil Courfeyraca.

Za výstřelů a křiku zraněných zlezli útočníci přehradu, na jejímž hřebeni bylo nyní vidět hlouček městských gardistů, řadových vojáků, národních obvodových gardistů s puškami v rukou. Zaplavili už víc než dvě třetiny barikády, ale neskákali ještě dovnitř; zdálo se, že váhají, že se obávají léčky. Nakukovali do temné barikády jako do lví jámy. Záře pochodně osvětlovala jen bajonety, chlupaté čepice a horní části zneklidněných a podrážděných obličejů.

Marius byl už beze zbraně, protože odhodil vystřílené bambitky, ale v přízemní síni spatřil nedaleko dveří soudek s prachem.

Jak se napolo otočil a díval se v tu stranu, namířil na něho voják. Ve chvíli, kdy si voják bral Maria na mušku, nějaká ruka mu sevřela ústí pušky a zakryla je. To mladý dělník v sametových kalhotách přiskočil Mariovi na pomoc. Rána vyšla, projela rukou a snad i dělníkem, neboť ten klesl, ale Maria kulka nezasáhla. Všechno se to dálo v dýmu a spíše to bylo možno tušit než vidět. Marius vkročil do přízemní síně a sotva si toho povšiml. Přesto však nejasně zahlédl hlaveň pušky namířenou proti sobě, ruku, která ústí pušky zakryla, a zaslechl výstřel. Ale ve chvíli, jako byla tato, se věci míhají a valí a člověk nemá kdy, aby se nad nimi pozastavoval. Nejasně cítí, že je poháněn do čehosi neznámého, a všechno je jakoby v mlze.

Povstalci, překvapení, nikoli však zastrašení, se shlukli.

Enjolras zvolal:

„Čekejte! Nestřílejte nazdařbůh!“

A skutečně, v prvním zmatku se mohli navzájem postřelit. Většina jich vystoupila do oken prvního poschodí a do podkrovních světnic, odkud ovládali útočníky. Nejodvážnější byli zároveň s Enjolrasem, Courfeyracem, Jeanem Prouvairem a Combeferrem opřeni hrdě o domy v pozadí, čelem proti řadám vojínů a gardistů, kteří se dostali na vrchol barikády.

To všechno se událo bez chvatu, s podivnou a hrozivou vážností, která předchází srážku. Bojovníci obou stran byli od sebe vzdáleni tak nepatrně, že mohli spolu hlasitě hovořit. Ve chvíli, kdy měla vyšlehnout jiskra, důstojník s pozlaceným okružím a velkými epoletami tasil meč a řekl:

„Složte zbraň!“

„Palte!“ řekl Enjolras.

Dvojí výstřel zaduněl zároveň a všechno zmizelo v dýmu. Štiplavým a dusivým kouřem pronikalo slabé a tlumené sténání umírajících a raněných.

Když se dým rozptýlil, bylo vidět na obou stranách bojovníky, prořídlé sice, ale stále pohotové na témž místě; všichni znova nabíjeli.

Náhle se ozval hromový hlas:

„Odejděte, sice vyhodím barikádu do povětří!“

Všichni se obrátili směrem, odkud se hlas ozval.

To Marius vstoupil do přízemní síně, vzal soudek s prachem a využiv kouře a temné mlhy, která naplnila ohrazenou prostoru, proklouzl podél barikády až k výklenku z dlažebních kamenů, kde byla upevněna pochodeň. Vytrhnout z něho pochodeň, vložit do výklenku soudek s prachem, podrazit hromadu kamení pod soudkem, který se s jakousi tajemnou poslušností ihned rozpadl, bylo pro Maria dílem chvíle, kterou potřeboval k tomu, aby se sklonil a vztyčil; v tu chvíli se všichni, národní gardisti, městští gardisti, důstojníci i vojáci, seskupení na druhém konci barikády, dívali s úžasem; Marius stál na dlažbě s pochodní v ruce, hrdý obličej ozářený osudovým odhodláním, jak nakláněl plamen pochodně k zlověstné hromadě, kde se rýsoval rozbitý soudek. Strašným hlasem zvolal:

„Vzdalte se, nebo vyhodím barikádu do povětří!“

Marius na barikádě, nastoupivší na místo osmdesátníkovo, byl jako zjevení mladé revoluce po revoluci staré.

„No ovšem, vyhodíš barikádu do povětří,“ volal na něho četař, „a sebe taky.“

Marius odpověděl:

„A sebe taky!“

A přiblížil pochodeň k soudku s prachem.

Ale v tu chvíli už na ohradě nikdo nebyl. Útočníci zde zanechali své raněné i mrtvé, uprchli ve zmatku a v nepořádku na druhý konec ulice a znovu se ztratili ve tmě. Každý se zachraňoval, jak mohl.

Barikáda byla volná.

## (5)  
Konec veršů Jeana Prouvaira

  

Všichni se obrátili k Mariovi. Courfeyrac mu padl okolo krku.

„Přece jsi přišel!“

„To máme ale štěstí,“ pravil Combeferre.

„Přišel jsi právě včas,“ řekl Bossuet.

„Bez tebe bych byl už mrtvý,“ pravil Courfeyrac.

„Bez vás jsem byl už na prkně,“ dodal Gavroche.

Marius se otázal:

„Kdo je náčelník?“

„Ty,“ řekl Enjolras.

Marius měl celý den v mozku výheň, ale teď to byl vír. A právě ten vnitřní vír ho přiváděl z míry a unášel ho. Měl pocit, že je už daleko, nesmírně daleko od života. Dva zářivé měsíce radosti a lásky vyústily náhle do strašné propasti: ztráta Cosetty, barikáda, dobrovolná smrt otce Mabeufa pro republiku, a on sám jako vůdce povstalců, to všechno mu připadalo jako strašný sen. Byl nucen napnout všechny duševní síly, aby si připomněl, že všechno, co se okolo něho děje, je skutečné. Marius žil příliš krátce, aby věděl, že nic tak nehrozí a tak nenaléhá jako nemožnost a že je stále nutno předvídat, co jsme neočekávali. Přihlížel vlastnímu dramatu jako hře, které nerozuměl.

Pro mlhu, která zastírala jeho myšlenky, nepoznal Javerta, který přivázán ke sloupu po celou dobu útoku na barikádu ani hlavou nepohnul a s odevzdaností mučedníka a s důstojností soudce přihlížel, jak se okolo něho zmítá vzpoura. Marius si ho ani nevšiml.

Útočníci zatím nic nepodnikali; bylo jen slyšet, jak na konci ulice přecházejí a jak se rojí, ale nikdo se neodvažoval činu. Snad čekali na nové rozkazy, snad na příchod posily, než se znovu vrhnou na nedobytnou baštu. Povstalci rozestavili hlídky a medici mezi nimi počali obvazovat raněné.

Z hospody vyházeli téměř všechny stoly až na dva vyhrazené pro cupaninu a náboje, a na stůl, na němž ležel pan Mabeuf; ostatní přidali k barikádě a v přízemní síni je nahradili žíněnkami z postelí vdovy Hucheloupové a služebných. Na žíněnky položili raněné. Nikdo nevěděl, co se stalo se třemi ubohými obyvatelkami Korintu. Později byly nalezeny ve sklepě.

Radost nad tím, že barikáda je opět volná, zakalilo bolestné vzrušení.

Při vyvolávání jmen jeden z povstalců chyběl. Který? Jeden z nejdražších, nejchrabřejších, Jean Prouvaire. Hledali mezi raněnými, nenašli ho. Hledali mezi mrtvými, ale ani tam nebyl. Zřejmě ho zajali.

Combeferre řekl Enjolrasovi:

„Mají našeho přítele; my máme jejich policistu. Záleží ti na smrti toho špicla?“

„Ano,“ odpověděl Enjolras, „ale méně než na životě Jeana Prouvaira.“

To se odehrálo v přízemní síni nedaleko Javertova sloupu.

„Nuže,“ řekl Combeferre, „přivaž kapesník na hůl a já půjdu s nimi vyjednávat; nabídnu jim jejich muže za našeho.“

„Poslyš,“ řekl Enjolras a položil ruku na Combeferrovo rameno.

Na konci ulice se ozvalo významné řinčení zbraní.

Pak zaslechli, jak mužný hlas zvolal:

„Ať žije Francie! Sláva budoucnosti!“

Poznali Prouvairův hlas.

Zablesklo a zaduněl výstřel.

Pak bylo ticho.

„Zabili ho,“ zvolal Combefferre.

Enjolras se podíval na Javerta a řekl mu:

„Tvoji přátelé tě právě teď zastřelili.“

## (6)  
Agónie smrti po agónii života

  

Zvláštnost tohoto druhu válčení záleží v tom, že se na barikádu vždycky útočí zpředu a že útočníci se střeží obejít pozici, snad proto, že se bojí záloh nebo se obávají zaskočení, nebo se strachují, že budou vlákáni do klikatých ulic. Proto se všechna pozornost povstalců upírala k velké barikádě, která byla zřejmě stále ohroženým místem a kde měl jistě zanedlouho propuknout nový boj. Marius přesto nepustil malou barikádu ze zřetele a zašel k ní. Byla opuštěná, hlídal ji jenom lampión, který blikal mezi dlažebními kameny. V uličce Mondétour a v rozvětvené ulici Petite-Truanderie a Cygne bylo naprosté ticho.

Když Marius po obhlídce odcházel, slyšel, jak ve tmě někdo slabě vyslovil jeho jméno:

„Pane Marie!“

Zachvěl se, protože poznal hlas, který na něho přede dvěma hodinami volal skrze mříž v ulici Plumet.

Jenomže tentokrát byl ten hlas slabý jako dech. Rozhlédl se a nikoho nespatřil.

Domníval se, že se mýlí, že to je pouhé mámení. Patrně i jeho vlastní smysly přihrávají podivuhodným skutečnostem, které na něho dorážejí. Vykročil, aby vyšel ze zákoutí, v němž stála barikáda.

„Pane Marie,“ opakoval hlas.

Tentokrát nemohl pochybovat, slyšel zřetelně; rozhlédl se, ale nic neviděl.

„U vašich nohou,“ řekl hlas.

Sklonil se a ve stínu spatřil postavu, která se k němu vlekla.

Lampión dovoloval rozeznat halenu, hrubé sametové a roztrhané kalhoty, bosé nohy a cosi, co se podobalo kaluži krve. Marius zahlédl bledou tvář, která se k němu obracela a říkala mu:

„Nepoznáváte mě?“

„Ne.“

„Eponina.“

„Jak jste se sem dostala? Co tu děláte?“

„Umírám.“

Marius se rychle sklonil. Bylo to skutečně to nešťastné děvče. Byla přestrojena za muže.

Jsou slova a chvíle, které probouzejí sklíčenou mysl. Marius, jako by se byl probudil, zvolal:

„Jste raněna. Počkejte, donesu vás do síně. Ošetří vás. Je to vážné? Jak vás mám vzít, abych vám nezpůsobil bolest? Kde vás to bolí? Pomoc! Můj Bože! Proč jste sem přišla?“

Pokusil se vsunout pod ni paži.

Jak ji zdvíhal, dotkl se její ruky.

Eponina slabě zasykla.

„Způsobil jsem vám bolest?“

„Tak trochu.“

„Vždyť jsem se vaší ruky jen dotkl.“

Zdvihla ruku; uprostřed dlaně spatřil Marius černou díru. „Co jste dělala?“ pravil.

„Prostřelili mi ji.“

„Prostřelili?“

„Ano.“

„Čím?“

„Kulkou.“

„Jak?“

„Viděl jste pušku, která mířila na vás?“

„Ano, a někdo zakryl rukou ústí její hlavně.“

„To jsem byla já.“

Marius se zachvěl.

„To je nápad! Ubožátko! Když to není nic horšího. Dovolte, odnesu vás na lůžko. Dostanete obvaz; na prostřelenou ruku se neumírá.“

Eponina zašeptala:

„Kulka prošla rukou, ale vyšla zády. Je zbytečné mě odtud přenášet. Řeknu vám, jaký obvaz mi můžete dát, mnohem lepší než lékař. Sedněte si ke mně na tenhle kámen.“

Marius poslechl; Eponina položila hlavu na jeho kolena, a aniž se na něho podívala, řekla:

„Ach, jak je to krásné! Jak je mi teď dobře! Vidíte! Už mě nic nebolí.“

Chvíli mlčela, potom s námahou obrátila obličej a podívala se na Maria.

„Víte co, pane Marie? Zlobilo mě, že jste chodíval do té zahrady; bylo to ode mne hloupé, protože jsem vám dům sama ukázala, a pak, měla jsem si uvědomit, že mladý muž jako vy…“

Umlkla; v duchu se před ní rozvíjela ponurá citová hnutí, kterými postupně prošla, a pokračovala s bolestným úsměvem:

„Zdála jsem se vám ošklivá, viďte?“

A dodala:

„Vidíte, jste v koncích. Teď už nikdo nevyjde z barikády živ. A já jsem vás sem přivedla. Hleďte, vy zemřete, určitě zemřete. A přesto, když jsem viděla, že na vás zamířili, položila jsem ruku na jícen hlavně. Jak je to divné! Chtěla jsem zemřít před vámi. Když jsem dostala tu kulku, dovlékla jsem se až sem, aby mě nikdo neviděl a neodnesl. Čekala jsem na vás a říkala jsem si: Copak nepřijde? Ach, kdybyste věděl! Hryzla jsem blůzu, tak mě to bolelo! Teď je mi dobře. Vzpomínáte si na ten den, kdy jsem vešla do vašeho pokoje a kdy jsem se dívala do vašeho zrcadla, a na den, kdy jsem vás potkala na bulváru poblíž těch nádenic? Ó, jak tenkrát zpívali ptáci! Není tomu tak dávno. Dal jste mi sto sou a já vám řekla: Vaše peníze nechci. Zvedl jste je aspoň? Nejste přece bohatý. Ani mi nenapadlo říci vám, abyste je nenechal ležet. Svítilo slunce, nebylo mi zima. Vzpomínáte si, pane Marie? Ach, jsem tak šťastná! Všichni jednou zemřeme.“

Měla nepřítomný a vážný výraz, že by se nad ní člověk rozplakal. Roztrhanou blůzou jí prosvítala nahá ňadra. Za řeči kladla prostřelenou ruku na prsa, na druhou ránu, ze které chvílemi vyrážel proud krve jako víno vyraženým čepem.

S hlubokým soucitem hleděl Marius na nešťastné stvoření.

„Ach,“ pokračovala náhle Eponina, „už se to vrací. Dusím se!“

Uchopila blůzu a zahryzla se do ní; nohy jí na dlažbě dřevěněly.

V téže chvíli se na barikádě ozval Gavrochův mladý kohoutí hlas. Chlapec vystoupil na stůl, nabíjel pušku a vesele zpíval tehdy oblíbený popěvek:

_A spatřiv Lafayetta,  
vzkřik žandár: Po všem veta.  
Prchněme! Prchněme! Prchněme!_

Eponina se nazvedla, naslouchala a pak zašeptala: „To je on.“

A obracejíc se k Mariovi:

„Můj bratr je tady. Nesmí mě uvidět. Huboval by mě.“

„Váš bratr?“ otázal se Marius a trpce a bolestně si vzpomněl na povinnost, kterou měl podle otcovy závěti k Thénardierovi. „Kdo je váš bratr?“

„Ten kluk.“

„Ten, co teď zpívá?“

„Ano.“

Marius se chtěl zvednout.

„Ach, neodcházejte,“ řekla. „Už to bude brzy.“

Téměř seděla, ale její hluboký hlas se trhaně zajíkal. Chvílemi jej přerušoval chrapot. Přiblížila svůj obličej k Mariovu, jak nejvíce mohla. Dodala s jakýmsi podivným přízvukem: „Poslyšte, nechci vám provést nic hloupého. Mám v kapse pro vás psaní. Od včerejška. Bylo mi řečeno, abych je dala na poštu. Ponechala jsem si je. Nechtěla jsem, abyste je dostal. Ale vy byste se jistě na mě hněval, až se za chvíli sejdeme. Sejdeme se, není-liž pravda? Vezměte si ten dopis.“

Prostřelenou rukou, aniž pocítila bolest, křečovitě chytila Mariovu pravici. Vsunula jeho ruku do kapsy své haleny. Marius v ní nahmatal papír.

„Vezměte si jej,“ řekla.

Marius vytáhl psaní.

Kývla na znamení uspokojení a souhlasu.

„A teď mi za mou námahu slibte…“

Zarazila se.

„Co?“

„Slibte mi.“

„Slibuji vám.“

„Slibte mi, že mi dáte na čelo polibek, až budu mrtvá… Ucítím jej.“

Její hlava klesla na Mariovo koleno, víčka se zavřela. Marius se domníval, že ubohá duše už ulétla. Eponina ležela bez hnutí; náhle však, ve chvíli, kdy už Marius myslil, že navěky usnula, Eponina znovu pomalu otevřela oči, v nichž se už objevila ponurá hloubka smrti. A hlasem, který už přicházel z jiného světa, zašeptala:

„A tak si myslím, pane Marie, že jsem byla do vás trochu zamilovaná.“

Eponina se pokusila ještě jednou o úsměv a skonala.

## (7)  
Gavroche, výtečný odhadce vzdáleností

  

Marius stál v slibu a vtiskl polibek na zsinalé čelo, na němž se perlil studený pot. To nebyla nevěra Cosettě; bylo to snivé a jemné rozloučení s nešťastnou duší.

Rozechvěn vzal psaní, které mu Eponina donesla. Tušil, že to není obyčejný dopis. Dychtil si jej přečíst. Takové už je lidské srdce; nešťastné děvče jen zavřelo oči, a Marius už chvátal otevřít dopis. Uložil Eponinu opatrně na zem a odešel. Něco mu napovídalo, že dopis nemůže číst v přítomnosti mrtvé.

Přistoupil ke svíčce v přízemní síni. Bylo to malé psaní, přeložené a zalepené s ženskou pořádkumilovností. Adresa napsaná ženským písmem zněla:

Panu Mariovi Pontmercymu

u pana Courfeyraca v ulici Verrerie, číslo 16.

Strhl pečeť a četl:

Můj drahý,

otec bohužel chce, abychom odešli ihned. Dnes večer budeme v ulici Homme-Armé číslo 7. Za týden jsme v Anglii.

4. června

COSETTA

Jejich láska byla tak nevinná, že Marius neznal ani Cosettin rukopis.

Několika slovy můžeme povědět, co se událo. Všechno způsobila Eponina. Po večeru 3. června měla dvojí myšlenku: odvrátit pozornost Thénardiera a lupičů od domu v ulici Plumet a odloučit Maria od Cosetty. Vyměnila si hadry s prvním mladým uličníkem, kterému působilo švandu převléci se za děvče, zatímco se Eponina přestrojila za muže. To ona hodila na Martově poli Jeanu Valjeanovi důraznou výstrahu: _Odstěhujte se._ Jean Valjean se vrátil domů a řekl Cosettě: _„Dnes večer odejdeme do ulice Homme-Armé s Toussaintkou. Příští týden budeme v Londýně.“_ Cosetta, ohromena nečekanou ranou, napsala chvatně Mariovi několik řádek. Ale jak dát dopis na poštu? Sama nevycházela a Toussaintka by byla jistě dopis ukázala panu Faucheleventovi. Ve své úzkosti Cosetta spatřila mříží Eponinu, která se i v přestrojení za muže bez přestání potulovala okolo zahrady. Zavolala mladého dělníka, dala mu pět franků a dopis a řekla: „Doneste ten dopis ihned na uvedenou adresu.“ Eponina dala dopis do kapsy. Ráno 5. června byla u Courfeyraca a ptala se po Mariovi, ne však proto, aby mu dopis odevzdala, ale jen proto – každá milující a žárlivá bytost to pochopí –, aby ho viděla. Tam čekala na Maria, nebo alespoň na Courfeyraca, stále jenom proto, aby ho viděla. Když jí Courfeyrac řekl: „Jdeme na barikády,“ probleskla jí hlavou myšlenka: vrhnout se do této smrti, jako by se vrhla do kterékoliv jiné, a strhnout Maria s sebou. Sledovala Courfeyraca, přesvědčila se, na kterém místě se staví barikáda; věděla, že Marius nebyl upozorněn, neboť zadržela dopis, a že tedy bude kvečeru na místě pravidelných večerních dostaveníček, šla do ulice Plumel, počkala tam na Maria a vyřídila mu jménem přátel vzkaz, který, jak si myslila, ho jistě přivede na barikádu. Počítala se zoufalstvím Maria nad ztrátou Cosetty; nemýlila se. Také ona se vrátila do ulice Chanvrerie. Viděli jsme, co tam učinila. Zemřela s tragickou radostí žárlivého srdce, která strhuje milovanou bytost s sebou do náručí smrti a říká: Nikdo ji nedostane!

Marius pokryl Cosettin dopis polibky. Tedy ho přece jen miluje. A v tu chvíli ho napadlo, že by neměl umřít. Potom si řekl: „Odjíždí. Otec ji odváží do Anglie a dědeček odmítá svolit k sňatku. Na mém osudu se nic nezměnilo.“ Snílkové jako Marius mají chvíle svrchované skleslosti a ta je opouští jedině proto, aby se jich zmocnilo zoufalství. Únava ze života je nesnesitelná; se smrtí se člověk vypořádá rychleji.

Tu si Marius vzpomněl, že mu zbývají dvě povinnosti: musí Cosettě oznámit svou smrt a poslat jí poslední pozdrav; a zachránit před zřejmou pohromou ubohého chlapce, bratra Eponiny a syna Thénardierova.

Měl u sebe náprsní tašku a v ní sešitek, do něhož pro Cosettu zapisoval své myšlenky o lásce. Vytrhl list a tužkou napsal tyto řádky:

Náš sňatek je nemožný. Ptal jsem se dědečka, odmítl mne; jsem chudý a ty také. Běžel jsem k tobě, ale nenašel jsem tě. Víš, co jsem ti slíbil, a slib splním. Umírám. Miluju tě. Až toto budeš číst, bude moje duše u tebe a bude se na tebe sladce usmívat.

Protože neměl nic, čím by list zapečetil, přeložil jej čtyřikrát a napsal adresu:

Slečně Cosettě Faucheleventové

u pana Faucheleventa, ulice Homme-Anné, čís. 7.

Když dopis složil, na chvíli se zamyslil, poté vzal z náprsní tašky sešitek, otevřel jej a touž tužkou napsal na první stránku tyto řádky:

„Jmenuji se Marius Pontmercy. Doneste mou mrtvolu k mému dědovi, panu Gillenormandovi v ulici Filles-du-Calvaire číslo 6 v Marais.“

Nato uložil sešitek do kapsy kabátu a zavolal Gavroche. Jakmile Gavroche poznal Mariův hlas, přiběhl s radostným a oddaným výrazem v tváři.

„Chceš pro mne něco učinit?“

„Všechno,“ řekl Gavroche. „Božínku, bez vás bych už byl hotov.“

„Vidíš tedy tento dopis?“

„Ano.“

„Vezmi jej, odejdi ihned z barikády –“ Gavroche dal najevo neklid a poškrábal se za uchem – „a zítra ráno jej odevzdej na tuto adresu: slečna Cosetta u pana Faucheleventa, ulice Homme-Armé, číslo 7.“

Hrdinské dítě odpovědělo:

„Dobrá, ale zatím dobudou barikádu, a já přitom nebudu.“

„Barikáda bude podle všeho napadena až za svítání, a dobudou ji teprve zítra v poledne.“

Nová lhůta, kterou útočníci barikádě ponechávali, se skutečně prodlužovala. Byla to přestávka, jaké bývají časté v nočních bojích a po nichž vždycky přichází zdvojený nápor.

„Nu,“ řekl Gavroche, „což kdybych váš dopis odnesl až zítra ráno?“

„To by bylo pozdě. Barikádu pravděpodobně obklíčí, všechny ulice budou hlídat a nemohl bys ven. Jdi hned.“

Gavroche nenacházel vhodnou odpověď; stál před Mariem a smutně se škrábal za uchem. Náhle vzal dopis s pohybem čiperného ptáčete.

„Dobře,“ řekl.

A odběhl uličkou Mondétour.

Gavroche měl nápad, který přispěl k jeho rozhodnutí, ale o němž se nezmínil z obavy, že by Marius něco namítl. Napadlo ho:

„Je sotva půlnoc, ulice Homme-Armé je nedaleko, donesu dopis ihned a vrátím se ještě včas.“

  

[^70]: Postava mstitele z Molièrova _Dona Juana_ (též v Mozartově stejnojmenné opeře).
