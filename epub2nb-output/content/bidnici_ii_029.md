---
title: KNIHA ŠESTÁProbdělá noc
contentType: prose
---

## _(1)  
Dne 16. února 1833_

  

Noc z 16. na 17. února 1833 byla požehnaná. Nad svou tmou měla otevřená nebesa. Byla to svatební noc Maria a Cosetty.

Den byl k pomilování krásný.

Nebyla to žádná slavnost v oblacích, jak o ní snil dědeček, výpravné představení se spoustou cherubínů a amórků nad hlavami novomanželů, nebyl to sňatek, který by zasluhoval, aby ho zvěčnili vlysem nade dveřmi; ale byl milý a plný úsměvů.

Roku 1833 se slavily veselky jinak než dnes. Francie si ještě nevypůjčovala od Anglie její svrchovaně útlocitný zvyk unést ženu, utéci s ní po obřadech z kostela, skrývat se ze studu nad svým štěstím a spojovat chování bankrotáře s extází autora _Písně písní._ Tehdy se ještě nechápalo, kolik cudnosti, jemnosti a slušnosti je v tom, když se drkotáme se svým rájem v poštovním voze, když přerušujeme svá zasvěcování cvakáním podkov, když si za svatební lože vybereme hospodskou postel a ve všední alkovně, která stojí tolik a tolik za noc, necháme za sebou nejsvětější vzpomínku svého života, do které se mísí důvěrné šuškání kočího dostavníku s děvečkou z hospody.

V druhé polovici devatenáctého století, v níž žijeme, už nestačí starosta a jeho šerpa, kněz a jeho ornát, zákon a Bůh, dnes je třeba je doplnit postiliónem z Lonjumeau; modrý kabát s červeným límcem a s rolničkami místo knoflíků, plechové nárameníky, zelené koženky, proklínání normanských koní se stočenými ohony, falešné prýmky, klobouk z voskovaného plátna, hrubé napudrované vlasy, ohromný bič a důkladné boty. Francie nejde zatím ve své eleganci tak daleko, aby podle vzoru anglické šlechty zasypávala poštovní vůz novomanželů krupobitím starých bačkor a sešlapaných bot na památku Churchilla, pozdějšího Marlborougha neboli Malbroucka, takto napadeného v den svatby tetiným hněvem, který mu přinesl štěstí. Staré boty a bačkory nejsou ještě součástí našich svatebních obřadů; ale mějme trpělivost, dobrý vkus se stále šíří a my se toho dočkáme.

Roku 1833 ještě neharcovala svatba v dostavníku.

Tehdy, a to je divné, si ještě představovali, že svatba je rodinné a družné veselí, že patriarchální hostina nic neubírá na důvěrné slavnostnosti, že dobrá nálada, byť i přílišná, jen je-li počestná, nijak štěstí neuškodí a že je konečně velebné a správné, když dva osudy, z nichž vznikne rodina, se sblíží doma, a když společný život manželů má pro příště za svědka svatební ložnici.

Ano, lidé byli tak nestydatí, že se ženili doma.

Podle této módy dnes už zastaralé se konala svatba u pana Gillenormanda.

Třebaže ženění a vdávání je tak přirozené a tak obyčejné, přece jen ohlášky, sepisování smluv, radnice a kostel působí potíže. Nebyli s tím hotovi před 16. únorem.

Stalo se – to poznamenáváme jedině ze snahy po přesnosti –, že 16. února bylo masopustní úterý. Váhalo se a zejména slečna Gillenormandová měla pochybnosti.

„Masopustní úterý,“ zvolal děd, „tím lépe. Máme přísloví:

_Sňatek na masopustní úterý  
na děti štědrý je kdekterý._

Nemluvme o tom. Tedy 16. února. Chceš to snad později, Marie?“

„To určitě ne!“ odpověděl zamilovaný.

„Ožeňme se tedy,“ řekl dědeček.

Svatba se tedy konala na masopustní úterý, bez ohledu na veřejné radovánky. Toho dne pršelo, ale mezi mraky se pro radost milencům vždycky ukáže kousek modrého nebe, když se ostatní tvorstvo choulí pod deštníkem.

Den před svatbou odevzdal Jean Valjean za přítomnosti pana Gillenormanda Mariovi pět set čtyřiaosmdesát tisíc franků.

Protože se sňatek uzavíral podle zásady o společném majetku, bylo úřední jednání jednoduché.

Jean Valjean už nepotřeboval Toussaintku; zdědila ji Cosetta a povýšila ji na komornou.

Pro Jeana Valjeana přichystali v domě pana Gillenormanda krásný pokoj s nábytkem zvlášť pro něho vybraným a Cosetta mu tak neodolatelně říkala: „Tatínku, prosím vás,“ až na něm téměř vynutila slib, že se tam nastěhuje.

Několik dní před ustanoveným dnem sňatku se Jeanu Valjeanovi stala nehoda; poranil si trochu palec pravé ruky. Nebylo to nic vážného; a on nedovolil, aby se tím někdo zabýval ani aby ho ošetřil nebo prohlédl jeho poranění, ba ani Cosettě to nedovolil. Musil si však obvázat ruku a nosit ji na pásce, nemohl se ani podepsat. Zastoupil ho pan Gillenormand jakožto Cosettin druhý poručník.

Nepovedeme čtenáře ani na radnici, ani do kostela. Až tam za milenci nechodíme, obyčejně se obracíme zády k událostem, jakmile si zatkneme do knoflíkové dírky svatební kytičku. Zaznamenáváme toliko příhodu, které si svatebčané ostatně ani nevšimli a jež se stala cestou z ulice Filles-du-Calvaire do kostela Saint-Paul.

Tehdy na severním konci ulice Saint-Louis vyměňovali dlažbu. Byla zahrazena už od ulice Parc-Royal. Svatební vozy nemohly jet přímo do kostela Saint-Paul. Bylo nutno změnit směr a nejjednodušší bylo dát se bulvárem. Jeden z hostů poznamenal, že je masopustní úterý a že tam bude zácpa kočárů. „Proč?“ otázal se pan Gillenormand. „Bude tam plno masek!“

„Znamenitě,“ řekl děd. „Jeďme tamtudy. Dnes se mladí žení, poznají, co je život. Neuškodí jim, podívají-li se na trochu té maškarády.“

Jeli tedy po bulváru. V prvním kočáře seděli Cosetta a teta Gillenormandová, pan Gillenormand a Jean Valjean. Marius, podle zvyku ještě odloučený od své nevěsty, byl v druhém kočáře. Jakmile svatební průvod vyjel z ulice Filles-du-Calvaire, zařadil se do dlouhé řady povozů, která tvořila nekonečný řetěz od Madeleine k Bastile a od Bastily k Madeleine.

Na bulváru se masky jen hemžily. Ačkoliv chvílemi poprchávalo, šaškové, paňácové a kašpárkové se tím nedali odradit. V dobré náladě zimy roku 1833 se Paříž přestrojila za Benátky. Taková masopustní úterý už dnes neuvidíme. Svět sám je dnes karneval, a proto už karneval neslavíme.

Ulice byly zaplaveny chodci a v oknech se tísnili zvědavci. Terasy, které vroubí sloupoví divadel, byly přecpány diváky. Lidé se dívali nejen na masky, ale sledovali kolemjedoucí povozy všeho druhu, o masopustním úterý stejně početné jako při dostizích v Longchamps, drožky, nákladní vozy, káry a dvoukolky jedoucí v pořádku, pěkně za sebou, přesně podle policejních předpisů, jako by se pohybovaly na kolejích. Kdo sedí ve voze, je divákem i hercem zároveň. Strážníci řídili na obou stranách bulváru dvě nekonečné rovnoběžné řady, pohybující se proti sobě, a bděli, aby nic nepřerušilo dvojitý proud povozů, dvou potoků, z nichž jeden proudil nahoru, druhý dolů, jeden k Chaussée ďAntin, druhý k předměstí Saint-Antoine. Povozy s erby francouzských pairů a vyslanců jezdily prostředkem jízdní dráhy sem tam docela svobodně. Některé nádherné a veselé průvody, zejména průvod Tučného vola, měly tutéž výsadu. V tomto pařížském veselí si Anglie zapráskala bičem; poštovní vůz lorda Seymoura, na němž si dav brousil svůj vtip, projížděl velmi hlučně.

V dvojité řadě, podél níž městští gardisté cválali jako ovčáčtí psi, počestné rodinné kočáry, plné pratetiček a prababiček, vystavovaly u svých oken svěží skupiny maskovaných dětí, sedmiletých pierotů a šestiletých pierotek, rozkošných stvořeníček, která cítila, že jsou oficiální částí veřejné zábavy, a která, proniknuta důstojenstvím svého šaškovství, se tvářila důstojně jako hodnostáři.

Občas nastal v některém úseku zmatek; jedna nebo druhá z obou postranních řad se zastavila, dokud nebyl uzel rozmotán; stačilo, aby jeden vůz nemohl dále, a zadržel celou řadu. Potom se vozy zase hnuly kupředu.

Svatební kočáry jely po pravé straně bulváru, v řadě směřující k Bastile. U ulice Pont-aux-Choux se vozy zastavily. Téměř zároveň se na druhé straně zastavil i druhý proud směřující k Madeleine. V této části průvodu byl vůz s maskami.

Pařížané dobře znají takové vozy – lépe řečeno – takové náklady masek. Kdyby scházely na masopustní úterý nebo v polovině postu, spatřoval by se v tom úmysl a řeklo by se:

_V tom něco vězí. Asi padne ministr._ Skupinky kasander, harlekýnů a kolombín natřásajících se nad hlavami chodců, směšné figury od Turka až k divochovi, pouťoví siláci, podpírající plátěné stříšky, prodavačky ryb, které by přinutily Rabelaisa, aby si zacpal uši, jako kdysi bakchantky přinutily Aristofana, aby sklopil oči, paruky z koudele, růžová trika, frajerské klobouky, pitvorné masky posměváčků, bláznovské třírohé klobouky s mašlemi, pokřikování na chodce, ruce opřené v boky, odvážné postoje, nahá ramena, masky na tvářích a nestydatosti, kterým byl sňat náhubek; směsice drzostí, kterou veze kočí ověnčený květinami; takový je řád toho dne.

Řekové potřebovali Thespidovu káru, Francie potřebuje Vadéovu[^108] drožku.

Všechno se může parodovat, i parodie. Saturnálie, škraboška antické krásy, se mění, rostou a bubří, až je z nich masopustní úterek; a bakchantka, kdysi věnčená révou, zalitá sluncem a ukazující mramorová ňadra v božské polonahotě, dnes zbachratěla pod hadrem zplihlým v severním větru, a dostala nakonec jméno maškara.

Tradice maškarních vozů sahá do nejstarších dob monarchie. Už rozpočet Ludvíka XI. povoluje správci paláce „dvacet tourských sou na tři kočáry pouličních maškar“.

Za naší doby se vozí ty spousty povykujících kreatur ve starodávném voze, jehož střechu obsadí; nebo se hlučná skupinka nechá vozit v najatém kočáru s otevřenou střechou. Do vozu pro šest se jich natlačí dvacet. Jsou na kozlíku, na sklopném sedátku, na postranicích i na oji. Sedí obkročmo i na svítilnách vozu. Stojí, leží, sedí na zkřížených nohou nebo je mají spuštěné z kočáru. Ženy posedávají mužům na kolenou. Nad hemžícími se hlavami davu je zdaleka vidět jejich bláznivou pyramidu. Podobné vozy jsou horami žertování uprostřed hlučného shromáždění. Umělci Collé, Panard a Piron[^109] zde čerpají a obohacují svůj slovník hantýrkou. Z výše se chrlí na lid katechismus sprostoty. Fiakr, který nabubřel osazenstvem, vypadá výbojně. Vpředu je rámus, vzadu povyk. Křičí se tam, zpívá, ječí, chechtá a každý se svíjí rozkoší; řve tam bujnost, plápolá tam posměšek, rozpustilost se roztahuje jako purpur; dvě herky táhnou frašku, která se rozvila v apoteózu; je to vítězný vůz smíchu.

Smích je však příliš nestoudný, než aby byl upřímný. Ten smích je vskutku podezřelý. Ten smích má své poslání. Má dokazovat Pařížanům, že je masopust.

Nad těmi vozy plnými chátry, v níž tušíme jakousi záhadu, se musí filozof zamyslit. Má v nich prsty vláda. Tady dobře vyhmátneme tajné vztahy mezi veřejně činnými muži a veřejnými ženami.

Padá na nás smutek, že na odiv vystavené hanebnosti mají nahradit veselí, že úřady vábí lid kupením potupy na hanbu, že špionáž podpíraná prostitucí baví dav tím, že ho uráží, a že se publikum rádo dívá, jak se na čtyřech kolech fiakru veze obludná živá hromada, pozlátkový hadr, zpola odpadek, zpola světlo, hromada, která štěká a zpívá; že lid tleská té slávě utvořené ze všemožné ostudy; je opravdu trapné, že se široké vrstvy radují, jen když policie přivede mezi ně mnohohlavé hydry nevázanosti. Ale co se dá dělat? Ty káry bahna, opentlené a plné květin, jsou uráženy i amnestovány smíchem zástupů. Všeobecný smích je spoluviníkem všeobecné zpustlo: ti mravů. Některé nezdravé slavnosti rozkládají morálku lidu a dělají z něho chátru. A chátra a tyrani potřebují šašky. Král má Roquelaura[^110] a lid má kašpara. Paříž je velké bláznivé město pokaždé, když není městem velkým a vznešeným. Masopust je v ní částí politiky. Paříž, přiznejme si to, se ráda pobaví komedií, kterou pro ni hraje sprostota. Na svých pánech – má-li vůbec nějaké – žádá jediné: natřete mi bláto líčidlem. Řím měl stejnou povahu. Měl rád Nerona. Nero tyl titánský komediant.

Jak jsme právě řekli, náhoda tomu chtěla, že jeden z těch beztvarých hroznů maskovaných žen a mužů, naložený na velikém voze, se zastavil na levé straně bulváru, zatímco svatební průvod stanul na opačné straně. Vůz, na němž seděly masky, spatřil před sebou na druhé straně bulváru kočár, v němž byla nevěsta.

„Podívej se,“ řekla jedna maska, „svatba.“

„To není pravá svatba,“ prohodila nato druhá. „Ta pravá jsme my.“

A protože byly příliš daleko, aby mohly pokřikovat na svatebčany, a protože se bály strážníků, zadívaly se obě masky jinam.

Za chvíli měl maškarní vůz mnoho práce, protože na něj začali lidé hulákat, to je způsob, jakým se dav mazlí s maškarami; obě masky, které spolu právě mluvily, musily se svými kamarády odrážet útoky diváků a zásoba nadávek z tržnice jim nestačila na odražení ohromných ran, které jim zasazovala tlama lidu.

Mezi maskami a davem nastala strašná výměna malebných rčení.

Mezitím jiné dvě masky na témž voze, Španěl s ohromným nosem v zestárlé tváři s obrovskými kníry, a hubená prodavačka ryb, docela mladé děvče se škraboškou, si také všimly svatby, a zatímco si jejich společníci nadávali s obecenstvem, tiše spolu rozmlou­valy.

Jejich postranní rozhovor byl přerušován hlukem a ztrácel se v něm. Dešťové přeháňky promočily otevřený vůz; únorový vítr není teplý; polonahá prodavačka ryb se třásla, smála a kašlala, když odpovídala Španělovi.

Tu je jejich rozhovor:

„Poslyš…“

„Co je, fotr?“

„Vidíš toho starýho?“

„Kterýho starýho?“

„Tamhle, toho v první svatební kisně, na naší straně.“

„Co má ruku na černém šátku?“

„Ano.“

„No a?“

„Jsem si jist, že ho znám.“

„Ale.“

„Ať visím, ať mě čert vezme, jestli toho tatrmana neznám.“

„Dneska celá Paříž dělá tatrmana.“

„Nevidíš nevěstu, když se nahneš?“

„Ne.“

„A ženicha?“

„V téhle kisně není ženich.“

„Nesmysl!“

„Ledaže by to byl ten druhý dědek.“

„Koukej, abys viděla nevěstu, a vykloň se pořádně.“

„Nemůžu.“

„Co dělat, toho starýho, co má něco na pazouře, určitě znám.“

„A co z toho máš, že ho znáš?“

„Se neví. Snad někdy!“

„Já na ty dědky kašlu.“

„Já ho znám.“

„Tak si ho znej.“

„Hrome, jak se dostal na svatbu?“

„My jsme na ní taky.“

„Odkud jede ta svatba?“

„Copak já vím?“

„Poslouchej.“

„Co?“

„Měla bys udělat jedno.“

„Co?“

„Vylézt z naší kisny a obletovat tu svatbu.“

„K čemu to?“

„Aby se vědělo, kam jede a co je to zač. Slez honem a val, holka, jsi mladá.“

„Já nesmím z vozu.“

„Proč to?“

„Sem najatá.“

„Hrom do toho!“

„Musím dělat prefektuře celý den prodavačku ryb.“

„To máš pravdu.“

„Když slezu z vozu, první inspektor mě sbalí, to snad víš.“

„Ano, to vím.“

„Pro dnešek si mě bonzové koupili.“

„To je fuk. Ten dědek mě ale dopaluje.“

„Dědkové tě dopalují? Vždyť nejsi žádná holka.“

„On je v prvním voze.“

„Co na tom?“

„V nevěstině kisně.“

„Co dál?“

„Tak je to její otec.“

„Co je mi do toho?“

„Povídám ti, že je to otec.“

„Je tam jen tenhle otec.“

„Poslouchej.“

„Co?“

„Nesmím vycházet, leda maskovaný. Tady jsem v suchu, nikdo neví, kdo jsem. Ale zítra je už po maškarádě. Je popeleční středa. Možná, že by mě zahákli. Musím se vrátit do díry. Ty jsi volná.“

„Moc ne.“

„Ale pořád víc než já.“

„A co potom?“

„Musíš se dovědět, kam jela ta svatba.“

„Kam jede?“

„Ano.“

„To já vím.“

„Kam teda jede?“

„Do Cadran Bleu.“

„Předně to není na téhle straně.“

„Tak tedy do Rapée.“

„Nebo jinam.“

„To záleží na ní, svatby si můžou jezdit, kam chtějí.“

„Nejde jenom o to. Povídám ti, že mi musíš vyzvědět, jaká je to svatba, co je na ní ten starý, a kde bydlí ti mladí.“

„Jdi mi do háje! To bude švanda! To je tak lehký najít za týden svatbu, která jela po Paříži na masopustní úterý. Jehlu v kupě sena! Copak je to možný?“

„Ať, musíš se vynasnažit. Slyšíš, Azelmo?“

Obě řady po obou stranách bulváru se zase daly do pohybu a maškarní vůz ztratil nevěstinu „kisnu“ z očí.

## (2)  
Jean Valjean má stále ruku na pásce

  

Uskutečnit svůj sen! Komu je to popřáno? Proto se asi v nebi konají volby; všichni jsme kandidáty, aniž o tom víme; andělé hlasují. Cosetta a Marius byli vyvoleni.

Na radnici i v kostele byla Cosetta skvělá a dojemná. Oblékala ji Toussaintka s Nicolettou.

Cosetta měla bílou taftovou sukni, šaty z belgické krajkoviny, závoj z anglického tylu, náhrdelník z jemných perel a věneček z oranžových květů; to všechno bylo bílé, a v té bělosti Cosetta jen zářila. Bělostná neposkvrněnost vyzařovala světlo. Dalo se říci, že to je panna, z níž se stává bohyně.

Marius si uhladil a navoněl své krásné vlasy; mezi hustými kadeřemi mu tu a tam bylo vidět bledé rýhy, jizvy z barikády.

Cosettu vedl dědeček, hrdý, se vztyčenou hlavou, více než jindy ztělesňující ve svém úboru i chování veškerou eleganci dob Barrasových. Zastupoval Jeana Valjeana, který pro svou ruku na pásce nemohl nevěstě nabídnout rámě.

Jean Valjean v černých šatech šel za nimi a usmíval se. „Pane Fauchelevente,“ řekl mu děd, „máme to krásný den. Hlasuji pro skončení žalů a zármutků. Není třeba, aby někde byl ještě smutek. Pardieu, nařizuju radost! Zlo nemá právo na existenci, je věru hanba pro nebeský blankyt, že se najdou nešťastní lidé. Zlo nepochází od člověka, člověk je v jádru dobrý. Všechny lidské strasti mají své hlavní sídlo a ústřední vládu v pekle, jinak řečeno v ďáblových Tuileriích. To je dobré, já tu vedu demagogické řeči! Co se mne týká, nemám už politické přesvědčení; nechť jsou všichni lidé bohatí, to znamená veselí, víc si nepřeju.“

Bylo po obřadech, před starostou i před knězem byla vyslovena všemožná ano, na radnici i v sakristii se podpisovaly listiny a vyměňovaly prsteny, snoubenci poklekali těsně vedle sebe v dýmu kadidla pod baldachýnem z bílého moaré; drželi se za ruce a kráčeli uprostřed obdivu a závisti, Marius v černém, ona v bílém, a před nimi obřadník s plukovnickými epoletami ťukal do dlažby halapartnou; tak došli mezi dvěma řadami žasnoucích diváků k dokořán otevřenému kostelnímu portálu a chystali se vsednout do vozu. Všechno bylo skončeno, a Cosetta stále ještě tomu nemohla uvěřit. Hleděla na Maria, hleděla na zástup, hleděla na nebe; zdálo se, že má strach, aby se neprobudila. Její užaslá a znepokojená tvář jí dodávala okouzlující půvab. Při návratu vsedli do téhož kočáru, Marius vedle Cosetty, pan Gillenormand a Jean Valjean naproti nim. Teta Gillenormandová ustoupila a usadila se v druhém voze. „Děti,“ řekl děd, „pane barone a paní baronko, máte třicet tisíc franků renty.“ A Cosetta naklonivši se k Mariovi, něžně zašeptala: „Tak je to tedy pravda. Už jsem Mariova. Už jsem tvoje.“

Oba zářili. Prožívali chvíle, které se už nikdy nenavrátí a nikdy se nebudou opakovat, dospěli k oslňujícímu průsečíku veškeré mladosti a veškerého blaha. Uskutečňovali verše Jeana Prouvaira; oběma dohromady ještě nebylo čtyřicet let. Bylo to dokonalé manželství; ty dvě děti byly jako dvě lilie. Neviděli se: vnímali se. Cosetta spatřovala Maria ve svatozáři; Marius povýšil Cosettu na oltář. A na tom oltáři a v té svatozáři se obě apoteózy mísily a v pozadí, ani se neví, jak to přišlo, byla pro Cosettu za oblakem, pro Maria za plamenem, přichystána vytoužená skutečnost, dostaveníčko polibku a snu, poduška svatebního lože.

Všechny útrapy, které zažili, měnily se jim v opojení. Zdálo se jim, že zármutky, probdělé noci, slzy, úzkosti, zděšení a zoufalství se proměnily v lichotky a v paprsky a že tu nadcházející kouzelnou chvíli činí ještě půvabnější; že strasti jsou zároveň služkami, které pomáhají radosti při oblékání. Jak je dobré trpět! Neštěstí tvořilo aureolu jejich nevýslovného štěstí. Dlouhé živoření jejich lásky končilo nanebevstoupením.

V obou duších bylo stejné okouzlení, s odstínem rozkoše v Mario­vi, s odstínem cudnosti v Cosettě. Šeptali si tichounce: „Půjdeme se podívat na svou zahrádku v ulici Plumet.“ Záhyby Cosettina šatu se rozprostíraly na Mariovi.

V takový den se do snění mísí slovy nevyjádřitelná jistota. Máme a tušíme. Ještě máme kdy, abychom to uhodli. Toho dne nevýslovně vzrušuje, když v poledne myslíme na půlnoc. Rozkoš obou srdcí se přelévala na dav a rozjařovala chodce.

U kostela v ulici Saint-Antoine se zastavovali zevlouni, aby v okně kočáru viděli, jak se na Cosettině věnečku chvějí pomerančovníkové květy.

Potom se svatebčané vrátili do ulice Filles-du-Calvaire, domů. Triumfující a zářivý Marius stoupal vedle Cosetty po schodišti, po němž ho nedávno přinášeli umírajícího. Žebráci, seskupení u vrat a dělící se o obsah jejich peněženek, jim žehnali. Všude byly květiny. Dům byl stejně plný vůní jako kostel; po kadidle růže. Zdálo se jim, že slyší hlasy zpívající v nekonečnu; měli v srdci Boha; osud jim připadal jako hvězdný strop; nad hlavami viděli záři vycházejícího slunce. Náhle zazněly hodiny, Marius pohlédl na rozkošnou nahou paži Cosettinu a na růžovost, prosvítající pod krajkami jejího živůtku, a Cosetta, spatřivši Mariův pohled, se začervenala až po uši.

Na svatbu sezvali mnoho starých přátel Gillenormandovy rodiny; hosté se točili kolem Cosetty a jako o závod jí říkali paní baronko.

Důstojník Théodule Gillenormand, teď už kapitán, přijel z Chartres, kde byl posádkou, aby se zúčastnil svatby svého bratrance Pontmercyho. Cosetta ho nepoznala.

A on, zvyklý, že ho ženy pokládaly za hezkého, se nepamatoval na Cosettu víc než na kteroukoli jinou ženu.

„Vždyť jsem měl pravdu, když jsem nevěřil té historce s hulánem!“ říkal si starý Gillenormand.

Cosetta ještě nikdy nebyla k Jeanu Valjeanovi tak něžná. Zároveň si pěkně rozuměla i s dědečkem Gillenormandem; zatímco on se blýskal svými aforismy a životními průpovídkami, vydechovala ona lásku a dobrotu jako vůni. Štěstí si přeje, aby všichni byli šťastni.

Když mluvila s Jeanem Valjeanem, vracela se k milému tónu z dob, kdy ještě byla maličká. Hladila ho úsměvem.

Hostina byla připravena v jídelně.

Slavnostní osvětlení je nezbytným kořením velké radosti. Šťastní lidé nemají rádi mlhu a přítmí. Nechtějí být smutní. Noc ano; ne však ponurost. Nesvítí-li slunce, je nutno je vytvořit.

Jídelna byla výstavkou roztomilých věcí. Uprostřed nad běloskvoucím stolem benátský lustr ze skleněných hranolů, s modrými, fialovými, červenými a zelenými ptáčky rozesazenými mezi svíčkami; kolem lustru girlandy, na zdi zrcadlové svícny o třech až pěti ramenech: zrcadlo, křišťál, sklo, stolní náčiní, porcelán, majolika, zlato, stříbro, všechno se třpytilo a radovalo. Prázdná místa na stole mezi svícny byla zaplněna kyticemi, takže tam, kde nebylo světlo, bylo kvítí.

V předsíni troje housle a flétna tlumeně hrály Haydnova kvarteta.

Jean Valjean usedl na židli v salónu za dveřmi, jejichž otevřené křídlo ho téměř zakrývalo. Než zasedli ke stolu, přišla Cosetta, jakoby z náhlého rozmaru, poklonila se mu hluboce, rozkládajíc oběma rukama své svatební šaty, a šelmovství jí zajiskřilo v očích, když se ho něžně ptala:

„Tatínku, jste spokojen?“

„Ano,“ řekl Jean Valjean, „jsem spokojen.“

„Tak se zasmějte.“

Jean Valjean se usmál.

Za chvíli oznámil Bask, že je prostřeno.

Hosté, v čele pan Gillenormand s Cosettou, vstoupili do jídelny a posadili se na místa, která jim byla určena.

Stála tam dvě velká křesla, po nevěstině pravici a levici, první pro pana Gillenormanda, druhé pro Jeana Valjeana.

Pan Gillenormand se posadil. Druhé křeslo zůstalo prázdné.

Hledali očima „pana Faucheleventa“.

Nebyl tam.

Pan Gillenormand se optal Baska.

„Nevíš, kde je pan Fauchelevent?“

„Pane,“ odpověděl Bask. „Vím. Pan Fauchelevent mi řekl, abych pánovi vyřídil, že ho trochu pobolívá nemocná ruka a že nebude moci obědvat s panem baronem a s paní baronkou. Prosí za prominutí a přijde prý zítra ráno. Právě odešel.“

Prázdné křeslo na chvíli ochladilo veselou náladu svatební hostiny. Pan Fauchelevent nebyl přítomen, ale byl tu pan Gillenormand, který zářil za dva. Ujišťoval, že pan Fauchelevent udělal dobře, že si šel brzy lehnout, když měl bolesti, a že to je jenom „bébé“. To prohlášení stačilo. Ostatně, co znamená jeden tmavý koutek v takové záplavě radosti? Cosetta a Marius prožívali jednu ze sobeckých a požehnaných chvilek, v níž je člověk schopen vnímat jen štěstí. Pan Gillenormand připadl na šťastnou myšlenku. „Božínku, máme tu prázdné křeslo. Pojď sem, Marie. Ačkoli má teta na tebe právo, dovolí ti, abys přesedl. To křeslo patří tobě. Tak se to sluší a tak je to hezké. Fortunatus vedle Fortunaty.“ Potlesk celého stolu. Marius se posadil vedle Cosetty místo Jeana Valjeana; a všechno se tak pěkně srovnalo, že Cosetta, zpočátku zarmoucená otcovou nepřítomností, byla s ní nakonec spokojena. Jakmile Valjeana zastupoval Marius, Cosetta by nebyla postrádala ani Boha. Svou něžnou nožku v bílém atlasovém střevíčku přisunula k noze Mariově.

Když bylo místo obsazeno, nikdo už nemyslil na pana Faucheleventa; nic nechybělo. Za pět minut se celý stůl bujaře smál z jednoho konce na druhý a dokonale zapomněl.

Při zákuscích vstal pan Gillenormand s číší šampaňského v ruce, ne plnou, aby ji při svých dvaadevadesáti třesoucích se letech nerozlil, a připil na zdraví novomanželů:

„Neuniknete dvěma kázáním,“ zvolal. „Ráno jste slyšeli farářovo, večer slyšíte dědovo. Poslyšte, dám vám radu: zbožňujte se. Nemluvím zbytečně a jdu rovnou k cíli, buďte šťastni. Ze všech stvoření jsou moudré jen hrdličky. Filozofové říkají: Mírněte se ve svých radostech. Já říkám: Popusťte uzdu svým radostem. Buďte zamilovaní až po uši. Blázněte. Filozofové žvaní. Chtěl bych jim tou jejich filozofií ucpat huby. Copak může být v životě příliš vůně, příliš rozpuklých růžových poupátek, příliš zpívajících slavíků, příliš zeleného listí a příliš červánků? Můžeme se přespříliš milovat? Můžeme se příliš líbit jeden druhému? Dej si pozor, Estello, jsi příliš roztomilá! Dej si pozor, Nemorine,[^111] jsi příliš krásný! Pěkná pitomost! Což se můžeme příliš okouzlovat, příliš si lichotit a příliš si působit radost? Můžeme být příliš živí? Můžeme být příliš šťastní? Tlumte své radosti. Povídali, že mu hráli! Pryč s filozofy! Moudrost je v jásání. Jásejte, jásejme! Jsme šťastni, protože jsme dobří, nebo jsme dobří, protože jsme šťastni? Démant Sancy se jmenuje Sancy, protože náležel Harlayovi ze Sancy, anebo proto, že váží sto šest karátů[^112]? Já to nevím; v životě je plno takových problémů; důležité je mít Sancy a štěstí. Buďme šťastni bez pletichaření. Buďme slepě poslušní slunce. Co je to slunce? Slunce je láska. Kdo říká láska, říká žena. Aj, aj, tady máme jednu velmoc, ženu. Zeptejte se demagoga Maria, není-li otrokem té maličké tyranky Cosetty. A to naprosto dobrovolně, ten zbabělec! Žena! Žádný Robespierre se neudrží, a žena vládne. Už nejsem roajalista, leda jde-li o toto království. Co je Adam? Evino království. Pro Evu neplatí rok 1789. Bylo královské žezlo zakončené květem lilie, bylo císařské žezlo, na jehož konci byl globus, bylo žezlo Karla Velikého, které bylo železné, bylo žezlo Ludvíka Velikého, které bylo zlaté, revoluce je rozemnula mezi palcem a ukazováčkem jako bezcenná stébla slámy; tomu všemu je konec, je to rozbito, zničeno, nejsou už žezla; ale udělejte revoluci proti vyšívanému kapesníčku, který voní po pačuli! Chtěl bych vás vidět. Jen to zkuste. Proč je tak pevný? Protože je to hadříček. Aj, vy že jste devatenácté století? A co dál? My jsme byli osmnácté! A byli jsme právě tak hloupí jako vy. Nemyslete si, že jste toho tolik změnili ve vesmíru, když se vaše bolení břicha jmenuje teď _cholera morbus_ a když se váš tanec _bourée_ jmenuje _cachucha._ Opravdu, vždycky bude třeba milovat ženy. Neradím vám, abyste toho nechávali. Ty čertíci jsou našimi anděly. Ano, láska, žena, políbení, to je kruh, z něhož vám neradím vystupovat; já pro svou osobu bych se do něho rád vrátil.

Kdo z vás viděl hvězdu Venuši, velikou koketu propastí, Célimènu[^113] oceánu, když vychází v nekonečnu, uklidňující všecko pod sebou a dívající se na mořské vlny jako žena? Oceán, to je hrubý Alceste. Hleďme, marně bručí; jen se objeví Venuše, musí se usmívat. To surové zvíře se podrobuje. Všichni jsme takoví. Hněv, bouřka, blesky, pěna až do stropu. Na jeviště vstoupí žena, vyjde hvězda; jsme na břiše! Marius před půl rokem bojoval; dnes se žení. Tak je to v pořádku. Ano, Marie, ano, Cosetto, máte pravdu. Žijte směle jeden pro druhého, mazlete se, ať třeba pukneme vztekem, že to nemůžeme dělat také, zbožňujte se. Posbírejte do zobáčků všechna stébélka štěstí, co jich je na zemi, a upleťte si z nich hnízdečko pro život. Přisámbůh, milovat, být milován, to je krásný zázrak, když jsme mladí! Nemyslete, že jste to vynalezli vy. Také já jsem snil, vzdušné zámky si stavěl, vzdychal, také já jsem měl duši jako měsíční paprsek. Láska je dítě, kterému je šest tisíc let. Láska má právo na bílé vousy. Metuzalém je kluk vedle Amora. Už šedesát století si muž a žena pomáhají z tísně láskou. Mazaný ďábel začal nenávidět muže, muž, který je mazanější, se zamiloval do ženy. Tak si připravil více dobra, než mu ďábel způsobil zla. Tahle chytrost byla vynalezena už v ráji. Přátelé, je to starý vynález, ale stále nový. Využijte ho. Buďte jako Dafnis a Chloé, dokud se z vás nestane Filemon a Baucis. Když už jste svoji, dělejte to tak, aby vám nic nescházelo; nechť je Cosetta Mariovým sluncem a Marius Cosettiným vesmírem. Cosetto, úsměv vašeho muže budiž krásným počasím. Marie, slzy tvé ženy buďtež jen ranní rosou. A nechť ve vaší domácnosti nikdy neprší. V loterii jste vytáhli dobré číslo, lásku ve svátosti; máte hlavní výhru, opatrujte ji, zamkněte ji na klíč, nepromarněte ji, milujte se a na ostatní se vykašlete. Věřte tomu, co tu povídám. Je v tom zdravý rozum. Zdravý rozum nemůže lhát. Buďte jeden pro druhého náboženstvím. Každý uctívá Boha svým způsobem. Hrome, nejlepší způsob uctívání Boha je milovat svou ženu. Miluji tě – to je můj katechismus. Kdo miluje, je pravověrný. Oblíbené klení Jindřicha IV. klade svatost mezi žranici a chlast: Panděro svatý vožralý! Já nevyznávám náboženství tohoto klení. Zapomnělo se v něm na ženu. U Jindřicha IV. bych takové klení nepředpokládal. Přátelé, ať žije žena! Jsem starý, jak se o mně říká; je to úžasné, jak cítím, že mládnu. Chtěl bych se rozběhnout do lesa a poslouchat, jak tam hrají dudy. Blaží mě, že se těm našim dětem podařilo nalézt krásu a spokojenost. Hned bych se oženil, kdyby mě někdo chtěl. Nedovedu si představit, že nás Bůh stvořil pro něco jiného než proto, abychom zbožňovali, vrkali, parádili se, byli holoubky a kohouty, líbali se od rána do večera, shlíželi se ve své milované, byli hrdí, a abychom se vítězoslavně naparovali; v tom je cíl života.

To, promiňte, jsme si myslili my, když jsme byli mladí. Ach, tisíc láter, jaké byly tehdy krásné ženy a hezká děvčátka a poupátka! A jak jsem mezi nimi řádil! Milujte se také tak. Kdyby se lidé nemilovali, opravdu nevím, k čemu by bylo jaro; poprosil bych Pánaboha, aby posbíral do náruče všechny ty krásné věci, které nám ukazuje, aby nám je vzal, a květy, ptáky a hezká děvčata uložil do své pokladnice. Děti, přijměte požehnání starého dědka.“

Večer byl živý, veselý, roztomilý. Dědův znamenitý humor udával tón celé slavnosti a každý se rád podřídil té skoro stoleté srdečnosti. Trochu tančili, mnoho se nasmáli; byla to pěkná svatba. Jako z doby, když si náš dědeček babičku bral. Jako za dob pana Gillenormanda.

Nejprve byl hluk, potom ticho.

Novomanželé zmizeli.

Krátce po půlnoci se Gillenormandův dům přeměnil ve chrám. Tady se zastavme. Na prahu svatební ložnice stojí vlídný anděl s prstem na rtech.

Duše pokleká před svatyní, kde se rozhořela láska.

Nad těmito domy se zcela jistě chvěje světlo. Paprsky radosti určitě pronikají kamennými zdmi a nejasně brázdí temnotu. Není možné, aby ta posvátná a osudem určená chvíle nevyzařovala do nekonečnosti svůj jas. Láska je vznešená výheň, v níž se spojuje muž se ženou: Bytost jedna, bytost trojjediná, bytost konečná; lidská trojice z ní vychází. Splynutí dvou duší v jedinou musí vzrušit i duše z říše stínů. Milenec je knězem; uchvácená panna je postrašena. Cosi z té radosti stoupá k Bohu. Tam, kde je manželství posvěcené láskou, tam je také ideál. V temnotách světa je svatební lože ostrůvkem naděje. Kdyby tak bylo lidskému oku dopřáno vnímat hrozné i krásné vidiny nadpozemských sfér, viděli bychom, jak se noční přízraky, neznámí okřídlenci a míjející namodralé tuchy neviditelna sklánějí jako shluk temných hlav nad domem vyzařujícím světlo, jak mu šťastně žehnají a jak jedni druhým ukazují panenskou choť a sami lehce zmateni nesou na svých božských tvářích odlesk lidského blaha. Kdyby v té svrchované chvíli manželé, oslnění rozkoší a domnívající se, že jsou sami, naslouchali, uslyšeli by ve svém pokoji neurčité šelestění neviditelných křídel. To božské bytosti žehnají pravé lásce. Strop těsného přístěnku zastupuje nebesa. Když se dvojí ústa posvěcená láskou spojují, aby tvořila, není možné, aby se tento nevýslovný polibek nepromítl až do nesmírna hvězd.

To je pravé blaženství. Není radosti kromě těchto radostí. Jediná extáze je v lásce. Všechno ostatní je jen pláč.

Stačí, když milujeme nebo když jsme milovali. Nechtějme víc. V temných zákrutech života nenajdeme jinou perlu. Láska je naplnění.

## (3)  
Nerozlučný

  

Kam se poděl Jean Valjean?

Jakmile s úsměvem vyhověl roztomilému vyzvání Cosettinu, Jean Valjean se zvedl, a když si ho nikdo nevšímal, nepozorovaně odešel do předsíně. Byla to táž místnost, do které před osmi měsíci vstoupil, když umazaný od bahna, krve a prachu přinášel dědovi polomrtvého vnuka. Staré táflování stěn bylo dnes ověnčeno listím a květy; hudebníci seděli na pohovce, na kterou tehdy položili Maria. Bask ve fraku, v krátkých kalhotách, bílých punčochách a bílých rukavicích kladl věnce růží na mísy, které se měly nést na stůl. Jean Valjean ukázal svou ruku na pásce, požádal ho, aby vysvětlil jeho nepřítomnost, a odešel.

Okna jídelny vedla na ulici. Jean Valjean postál několik minut ve tmě pod zářícími okny. Naslouchal. Nejasný hluk hostiny doléhal až k němu. Slyšel silný a pánovitý hlas dědův, housle, řinčení talířů a sklenic, výbuchy smíchu a ve všem tom povyku rozeznával sladký a veselý hlas Cosettin.

Opustil ulici Filles-du-Calvaire a vrátil se do ulice Homme-Armé.

Na zpáteční cestě se dal ulicí Saint-Louis, ulicí Culture-Sainte-Catherine a Blancs-Manteaux; bylo to poněkud delší, ale byla to cesta, kudy si za tři měsíce zvykl každodenně chodit s Cosettou z ulice Homme-Armé do ulice Filles-du-Calvaire, aby se vyhnul překážkám a blátu v ulici Vieille-du-Temple.

Tato cesta, po níž chodívala Cosetta, mu přirostla k srdci tak, že vylučovala každou jinou.

Jean Valjean se vrátil domů. Rozžehl svíčku a stoupal nahoru. Byt byl prázdný. Ani Toussaintka tam už nebyla. Zvuk kroků se rozléhal po pokojích hlučněji než obvykle. Všechny skříně byly zotvírány. Vstoupil do Cosettina pokoje. Lůžko nebylo povlečeno. Polštáře, jen tak v sýpkách, bez povlaků a bez krajek, ležely na složených přikrývkách v nohách postele na žíněnce, která nebyla přikryta prostěradlem, jako na lůžku, na kterém už neměl kdo spát. Všechny ženské drobnosti, na kterých jí záleželo, si Cosetta odnesla; zůstaly jen velké kusy nábytku a čtyři stěny. Toussaintčino lůžko bylo rovněž bez povlaků. Jediné lože bylo odestláno a zdálo se, že na někoho čeká; bylo to lože Jeana Valjeana.

Jean Valjean se rozhlédl po stěnách, zavřel několik skříní a přecházel z místnosti do místnosti.

Potom se zase octl ve svém pokoji a postavil svíčku na stůl.

Vyprostil paži z pásky a pohyboval pravou rukou, jako by vůbec nebyla chorá.

Přiblížil se k svému lůžku a jeho zrak spočinul – náhodou?, úmyslně? – na _nerozlučném_ malém kufříku, který ho nikdy neopouštěl a na nějž Cosetta žárlila. Když 4. června přišel do ulice Homme-Armé, položil jej na stolek u hlav své postele. Divže se teď ke stolku nerozběhl, vytáhl z kapsy klíč a zavazadlo otevřel.

Zvolna z něho vybíral šaty, v nichž před deseti lety Cosetta opustila Montfermeil; nejprve smuteční šatičky, potom černý šátek na krk, pak dobré a důkladné dětské boty, které by Cosetta snad ještě dnes mohla obout, tak malou měla nohu, potom teploučký barchetový kabátek, pletenou sukničku, zástěrku s kapsou a nakonec vlněné punčochy. Punčochy, v nichž byla ještě půvabně vytlačena forma malé nožky, nebyly větší než dlaň Jeana Valjeana. Všechno bylo černé. To šatstvo jí přinesl do Montfermeil. Jak je z kufříku vybíral, tak je pokládal na postel. Přemýšlel. Vzpomínal. Bylo to v zimě, byl velmi studený prosinec, Cosetta se tehdy klepala zimou, polonahá, v hadrech, ubohé nožičky v dřevácích měla celé rudé. On, Jean Val­jean, ji svlékl z hadrů a pak ji oblékl do smutečního. Její matka byla jistě v hrobě spokojena, když viděla, že její dcera po ní nosí smutek, a hlavně že je oblečena a že je jí teplo. Vzpomínal na montfermeilský les; šli tudy spolu, Cosetta a on; vzpomínal na počasí, jaké bylo toho dne, na stromy bez listí, les bez ptáků, nebe bez slunce; ale i tak to bylo krásné. Srovnal drobnosti na lůžku, šátek vedle sukně, punčochy vedle střevíců, kabátek vedle šatů a díval se z jednoho kusu na druhý. Byla tehdy maličká, v náručí držela velkou pannu, jeho louisdor si dala do kapsy zástěrky, smála se, šli, držíce se za ruku, a ona měla na světě jenom jeho jediného.

Tu ctihodná bílá hlava Jeana Valjeana padla na lůžko, staré, statečné srdce pukalo, jeho tvář se zabořila do Cosettiných šatiček, a kdyby býval někdo v tu chvíli šel po schodišti, byl by zaslechl hrozné vzlykání.

## (4)  
Immortale jecur[^114]

  

Znovu se rozpoutal nelítostný boj; však jsme už byli svědky několika podobných střetnutí.

Jakub zápasil s andělem jen jednu noc. Kolikrát však jsme na vlastní oči bohužel viděli, jak se Jean Valjean v temnotách chytil do křížku se svým svědomím a jak s ním bojoval na život a na smrt.

Neslýchaný zápas! Jednou uklouzne noha, jindy se proboří půda. Kolikrát ho svíralo a soužilo svědomí usilovně prahnoucí po dobru! Kolikrát mu neúprosná pravda klekla na prsa! Kolikrát, sražen poznáním na kolena, prosil o milost! Kolikrát ho neúprosné světlo, které v něm a nad ním roztehl biskup, prudce osvítilo, když si přál nevidět! Kolikrát se v boji vztyčil, chytal se jistot, hledal oporu v klamných závěrech a potácel se v ponížení, jednou své svědomí potlačuje, jindy zase svým svědomím přemožen! Kolikrát nejasná podstava omlouvala zrádné a zdánlivě správné sobectví, když tu zaslechl, jak mu pobouřený cit pro spravedlnost křič do ucha: „To je podraz! Bídníku!“ Kolikrát jeho odbojná myšlenka chroptěla v křečích pod samozřejmou povinností! Vzpoura proti Bohu. Smrtelný pot na čele. Kolik skrytých ran utržil, které jen on sám cítil krvácet! Kolik odřenin si odnesl za svého žalostného života! Kolikrát znovu povstal zkrvavený, k smrti zbitý, zlomený, poučený, s beznadějí v srdci, ale s jasem v duši! Ač přemožen, cítil se vítězem. A když se ho svědomí nejvíc natrápilo, když ho na kleštích mučilo a na kole lámalo, řeklo mu, stojíc nad ním, úděsné, plné jasu a klidné: „A teď odejdi v pokoji!“

Ale běda, jak truchlivý to byl pokoj po tak těžkém boji!

Tuto noc však Jean Valjean cítil, že podstupuje svůj zápas poslední!

Naskytovala se otázka věru palčivá.

Předurčený osud nemíří přímo, není to pohodlná přímá ulice; osud vodí člověka také slepými uličkami, zákoutími, která nikam nevedou, a temnými oklikami, na rozcestí, které ho přivádí do rozpaků. Tentokrát se Jean Valjean zastavil na křižovatce nejnebezpečnější.

Dospěl k poslednímu střetnutí dobra se zlem. Před očima mu vytanul ponurý průsečík. I tentokrát, jak se mu už stalo při jiných bolestných obratech osudu, se před ním otvíraly dvě cesty: jedna vábivá, druhá hrůzná. Kterou se dát?

K hrůzné cestě radil tajemný prst, který vídáme, kdykoliv se zahledíme na stín.

Jean Valjean měl ještě jednou volit mezi hrozným útočištěm a usměvavou nástrahou.

Je to tedy pravda? Duše se může uzdravit; osud nikoli. Strašná věc – nevyléčitelný osud!

Nabízela se otázka:

Jak se má Jean Valjean chovat ke Cosettinu a Mariovu štěstí? Vždyť sám toužil, aby byli šťastni, sám jejich štěstí založil; sám si zabodl do srdce nůž, a když jej ještě kouřící vytahuje z rány, může při tom cítit podivné uspokojení zbrojíře, který na noži poznává svou značku.

Cosetta má Maria a Marius má Cosettu. Mají všechno, i bohatství. A to je jeho dílo.

A teď, když už toto štěstí existuje, když už je tu, co s ním učiní on, Jean Valjean? Vnutí se tomu štěstí? Bude s ním nakládat, jako by bylo jeho? Cosetta už patří jinému; ale podrží Jean Valjean z Cosetty všechno, co bude moci pro sebe podržet? Zůstane jakoby otcem, občas vídaným, ale váženým, kterým byl až posud? Nastěhuje se klidně do Cosettina domu? Připojí svou minulost k jejich budoucnosti bez jediného slova vysvětlení? Bude je klidně navštěvovat, jako by měl na to právo, a usedne, on, záhadný, k jejich zářícímu krbu? Bude s úsměvem brát ruce nevinných bytostí do svých tragických rukou? Bude si klidně hovět u krbu v Gillenormandově salónu, on, jenž za sebou vleče zneuctívající stín zákona? Bude se dělit o štěstí s Cosettou a Mariem? Zhustí mrak na svém čele a mráček na jejich? Připojí k jejich blaženosti svůj trpký úděl? Bude stále mlčet? Zkrátka, bude vedle dvou šťastných bytostí mlčícím strašidlem osudu?

Jen člověk tříbený častými ranami osudu se osměluje a dovede se podívat zpříma na některé situace v celé jejich hrůzné nahotě. Na přísnou otázku _Dobro nebo zlo? se_ musíš rozhodnout jednoznačně. „Co uděláš?“ ptá se sfinga.

Jean Valjean uvykl zkouškám života. Podíval se sfinze přímo do očí.

Prozkoumal nelítostný problém ze všech stran.

Cosetta, toto půvabné stvoření, mohla být jeho záchranným vorem. Co dělat? Zachytit se ho, nebo se ho pustit?

Zachytí-li se, přežije pohromu, dostane se na výsluní a ze svých šatů nechá odkapat přehořkou vodu, bude zachráněn, bude žít.

A kdyby se voru pustil?

Pak se pod ním otevře propast.

Tak bolestně se Jean Valjean radil sám se sebou. Nebo, lépe řečeno, bojoval; ve svém nitru zuřivě napadal jednou svou vůli, jednou své přesvědčení.

Pro Jeana Valjeana bylo úlevou, že se mohl vyplakat. To ho snad osvítilo. Ale začátek byl krutý. Rozpoutala se v něm ještě zuřivější bouře než ta, která ho kdysi štvala do Arrasu. Minulost se vracela a stavěla se vedle přítomnosti; srovnával a vzlykal. Když byla stavidla slz spuštěna, nešťastník se svíjel žalem.

Cítil se zaskočen.

Hrůza, když v pěstním zápase na život a na smrt, mezi sobectvím a povinností, couváme krok za krokem před svým neporušitelným ideálem, zmateni, vydrážděni a nanejvýš pobouřeni tím, že musíme ustupovat; když bojujeme o každou píď země, když doufáme v možnost útěku, hledáme východ a ke svému zděšení nahmatáme za sebou nečekaně strašnou překážku, neprostupnou zeď.

Tušit, že posvátný stín nám náhle brání v cestě!

Jaká trýzeň uvědomovat si přítomnost neviditelné a neúprosné bytosti!

Se svědomím nejsme nikdy hotovi. Sám dobře víš, na čem jsi, Brute, pouč se, Katone! Svědomí je bezedné, protože je to sám Bůh. Házíme do té bezedné studny výsledky práce celého života, házíme do ní své štěstí, své bohatství, házíme do ní své úspěchy, svou svobodu nebo svou vlast, házíme tam pohodu, klid, radost. Ještě a ještě a ještě! Vyklopte nádobu a vysypte ji se vším všudy! Nakonec do ní musíte přihodit i své srdce.

Kdesi v šerém dávnověku pekel je podobný sud.

Lze odsoudit člověka, když nakonec odmítne? Je správné žádat splnění nesplnitelného? Což nejsou věčné okovy nad lidskou sílu? Kdo by měl za zlé Sisyfovi a Jeanu Valjeanovi, kdyby řekli: „Už toho mám dost!“

Tření brzdí výkonnost hmoty; což není nějaká hranice, když už člověk nemůže dál? Jestliže uznáváme, že věčný pohyb je nemožný, proč vyžadujeme věčné oběti?

Vykročit je snadné; teprve poslední krok je zlý. Čím byl Champmathieuův proces proti Cosettinu sňatku a všemu, co přinášel s sebou? Co je návrat na galeje proti návratu do nicoty?

Jak temný je první schod, který vede do hlubin, a jak černý je schod, který následuje!

Jak tentokrát neodvrátit hlavu?

Mučednictví je přepodstatňování, sžíravé proměňování. Jenom muka posvěcují. V první chvíli k nim člověk může i přivolit; posadí se na trůn z rozžhaveného železa, na čelo si vloží korunu z rozžhaveného železa, převezme žezlo z rozžhaveného železa, a zbývá už jen přehodit si plášť z plamenů; nemůže snad právě teď nastat chvíle, kdy se ubohé tělo vzepře a člověk odmítne další mučení?

Sklíčená duše Jeana Valjeana se nakonec utišila.

Potěžkal, promyslil a bedlivě zvážil to, co se mu nabízelo, když srovnával jas a tmu.

Má vnutit své galeje dvěma nádherným dětem, anebo sám dokončit svou neodvratnou záhubu? První znamenalo obětovat Cosettu, druhé obětovat sama sebe.

Na jakém řešení se ustálil?

Jak se rozhodl? Co nakonec odpověděl, když ho neúplatný osud vyslýchal? Které dveře se rozhodne otevřít? Kterou stránku života si umíní uzavřít a odsoudit? U jeho nohou se kolem dokola otvírají tajemné srázy. Který z nich si zvolí? Nad kterou z těch propastí přikývne hlavou?

V šílené závrati problouznil celou noc.

Až do bílého rána se nepohnul, zlomen na lůžku, srážen a snad i drcen nesmírnou tíhou osudu, se zaťatými pěstmi, s rozpjatými pažemi, jako ukřižovaný, kterého sňali s kříže a hodili na zem tváří dolů. A tak ležel dvanáct hodin, dvanáct hodin v dlouhé zimní noci, prokřehlý, aniž zvedl hlavu, aniž promluvil. Byl ztuhlý jako mrtvola, zatímco se jeho myšlenky buď ploužily po zemi, anebo vzlétaly, jednou jako hydra, podruhé jako orel.

Kdo by ho byl viděl tak nehybného, byl by řekl, že je mrtev; pojednou se křečovitě zachvěl a počal líbat Cosettiny šatičky, které měl přitisknuty k ústům: tehdy bylo znát, že žije.

Kdo ho viděl? Vždyť Jean Valjean byl sám a nikdo tam nebyl?

Kdosi, jenž bytuje v temnotách.

  

[^108]: Vadé – autor vulgárních divadelních her.

[^109]: Básníci nevázaných popěvků a satir z 18. stol.

[^110]: Dvořan Ludvíka XIV., pověstný vtipnými výroky.

[^111]: Postavy z Florianova románu _Estella_.

[^112]: Cent six (ve výslovnosti totožné se Sancy) = 106.

[^113]: Postava z Molièra.

[^114]: Nesmrtelné srdce (lat. – dosl. játra); začátek Vergiliovy _Aeneidy_ (VI, 598) o potrestání Titya, jemuž neustále hryže játra (u Řeků orgán vášně) obludný sup.
