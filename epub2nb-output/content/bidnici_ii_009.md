---
title: KNIHA DRUHÁEponina
contentType: prose
---

## _(1)  
Skřivánčí pole_

Marius byl svědkem neočekávaného rozuzlení úkladu, na jehož stopu uvedl Javerta; sotva však Javert opustil barabiznu, odvážeje si zatčené ve třech fiakrech, odplížil se z domu i Marius. Bylo teprve devět hodin večer. Marius šel ke Courfeyracovi. Courfeyrac už nebyl tak neochvějným přívržencem Latinské čtvrti; odstěhoval se z ulice Verrerie z politických důvodů. Tato čtvrt byla jednou z těch, v nichž se v těch časech ráda ubytovávala vzpoura. Marius řekl Courfeyracovi:

„Přišel jsem se k tobě vyspat.“

Courfeyrac vytáhl z postele žíněnku, měl dvě, rozprostřel ji na zemi a řekl:

„Tu máš.“

Nazítří v sedm hodin ráno se Marius vrátil do baráku, zaplatil nájemné a své dloužky matce Bourgonové, dal naložit na ruční vozík své knihy, postel, stůl, prádelník, dvě židle a odešel, aniž zanechal adresu, takže když se Javert vrátil, aby vyslechl Maria o událostech předešlého večera, našel jenom matku Bourgonovou, která mu odpověděla:

„Vystěhoval se!“

Matka Bourgonová byla přesvědčena, že Marius byl tak trochu spolčen se zloději, kteří byli v noci zatčeni.

„Kdo by to byl řekl?“ hrozila se u všech domovnic ve čtvrti. „Takovej mládeneček – a vypadalo vám to jako holka.“

Marius měl k svému skoro zbrklému přestěhování dvě příčiny. Za prvé se teď hrozil domu, kde tak zblízka a v nejodpornější a nejdravější formě viděl sociální ošklivost, snad ještě horší, než jakou vzbuzuje zlý boháč; viděl zlého chudáka. Za druhé nechtěl svědčit v jakémkoliv velmi pravděpodobném procesu a vypovídat proti Thénardierovi.

Javert si myslel, že mladík, jehož jméno si nezapamatoval, dostal strach a utekl nebo se snad ani nevrátil domů v době přepadení; namáhal se sice, aby ho našel, ale nepodařilo se mu to.

Uběhl měsíc, pak druhý. Marius bydlel stále u Courfeyraca. Od advokátního koncipienta, který byl takřka stálým návštěvníkem v soudní budově, se dověděl, že Thénardier je ve vazbě. Každé pondělí posílal Marius pro Thénardiera do kanceláře ve Force pět franků.

Protože už neměl peníze, vypůjčoval si těch pět franků u Courfeyraca. Bylo to poprvé v životě, co si dlužil peníze. Těch pět franků, které si pravidelně půjčoval, bylo dvojí hádankou: pro Courfeyraca, který je dával, a pro Thénardiera, který je přijímal.

„Kam ty peníze jdou?“ přemýšlel Courfeyrac.

„Odkud mi asi ty peníze přicházejí?“ ptával se Thénardier sám sebe.

Jinak byl Marius hluboce zarmoucen. Všechno jako by se znovu propadlo do země. Nevěděl kudy kam; jeho život se zase ponořil do záhad, tápal ve tmě. Na chvíli sice zahlédl velmi zblízka dívku, kterou miloval, starce, který pravděpodobně byl jejím otcem, dvě neznámé bytosti, o které se zajímal a ve které jedině na světě věřil; a tu, zrovna ve chvíli, kdy po obou těch stínech vztahoval ruku, zmizely jako pára. Ani jiskřičku jistoty a pravdy nevykřísl z nejděsnějšího otřesu. Nebylo možno se dopídit ani toho nejmenšího. Vždyť neznal ani její jméno. Jistě však se nejmenovala Ursula. A Skřivánek – to byla jen přezdívka. A co si myslet o starci? Skrýval se opravdu před policií? Marius si vzpomněl na bělovlasého dělníka, kterého potkal v okolí Invalidovny. Teď se zdálo pravděpodobné, že onen dělník a pan Leblanc jsou jedna osoba. Přestrojoval se tedy? Ten muž měl vlastnosti hrdinné i podezřelé. Proč nevolal o pomoc? Proč uprchl? Byl či nebyl otcem mladé dívky? Konečně, byl to opravdu muž, kterého, jak se domníval, v něm poznal Thénardier? Nemohl se Thénardier mýlit? Bludiště otázek bez odpovědi. Je pravda, že všechno to nikterak neumenšovalo andělský půvab dívky z Lucemburské zahrady. Bolestná sklíčenost! Marius měl v srdci vášeň a v očích tmu. Byl hnán, byl váben, a nemohl se hýbat. Všechno vyvanulo, jen láska zůstala. A v lásce ztratil podvědomá vnuknutí a náhlá osvícení.

Plamen, který v nás hoří, nás obyčejně také trochu osvětluje a vrhá i několik užitečných paprsků navenek. Marius však už ani neslyšel tyto tiché nápovědi vášně. Už si neříkal: „Co kdybych šel tam a tam? Co kdybych se pokusil o to a ono?“ Dívka, kterou už nemohl nazvat Uršulou, jistě někde je; kde však ji má hledat? Celý život se mu teď shrnoval do dvou představ: naprostá nejistota v neproniknutelné mlze. Znovu to děvče uvidět – to bylo jeho neustálou touhou, ale už nedoufal, že se mu splní.

K dovršení všeho zla se k němu vracela bída. Její ledový dech cítil docela blízko. Ve všech těch trampotách, a už dlouho předtím, přerušil práci. A není nic nebezpečnějšího než přerušit práci; odvykáme si. Odvykáme si snadno, ale těžko si zvykáme.

V mírné dávce je snění dobré narkotikum. Utišuje někdy úporné horečky pracujícího mozku a probouzí v duchu hebké a svěží opojení, které otupuje příliš ostré rysy původní myšlenky, sem tam zaplňuje mezery a štěrbiny, pojí všechno dohromady a ohlazuje hroty představ. Ale přílišné snění myšlenku zaplavuje a utápí. Běda duševnímu pracovníku, který propadne snům a opustí půdu přemýšlení! Domnívá se, že se z nich snadno vymaní, a ujišťuje se, že je to vlastně koneckonců jedno. Omyl!

Myšlenka je dílo rozumu, snění je jeho rozkoš. Nahrazovat myšlenku sněním znamená nahrazovat potravu jedem.

Jak si vzpomínáme, Marius tím začal. Pak se objevila vášeň a strhla ho do prázdných a bezedných mátoh. Člověk chodí bez cíle, ponořen jenom do svého snění. Porody bez bolesti. Bouřlivý, a přece stojatý vír. A čím méně bylo práce, tím více rostly nároky. Zákon zní: člověk, který se oddává snění, je přirozeně marnotratný a změkčilý; uvolněný duch nedovede žít ukázněně. V takovém způsobu života se mísí zlo s dobrem, neboť je-li změkčilost zhoubná, je velkodušnost zdravá a dobrá. Nepracuje-li však člověk chudý, velkodušný a ušlechtilý, je ztracen. Prameny vysychají a přichází bída.

Je to osudný svah, který strhává člověka nejčestnějšího a nejpev­nějšího stejně jako člověka nejslabšího a na jehož konci je dvojí propadliště: sebevražda nebo zločin.

Kdo chodí ven jen proto, aby snil, tomu se jednou stane, že vyjde, aby se šel utopit.

Přemíra snění zahubila Escousse a Lebrase[^20].

Marius sestupoval po svahu pomalu, s očima upřenýma na tu, kterou už neviděl. Co jsme právě popsali, se zdá podivné, a přece je to pravdivé. Vzpomínka na vzdálenou bytost ožívá v mrákotách srdce; čím víc mizí, tím více září; nešťastná a zastřená duše ji vidí jako světlo na svém obzoru; je to hvězda temné noci našeho nitra. Uršula byla jedinou Mariovou myšlenkou. Nemyslil na nic jiného; matně cítil, že jeho starý oblek začíná chátrat a nové šaty že se mění ve staré, že se mu košile trhají, že má otřepaný klobouk, ošlapané boty a že jeho život je jaksi obnošený, a říkal si: „Jen kdybych ji aspoň uviděl, než umřu!“

Zůstala mu jediná blažená myšlenka, že Ona ho kdysi milovala, prozradil mu to její pohled, že sice neznala jeho jméno, ale pochopila jeho duši, a možná že tam, kde se teď skrývá, ho dosud miluje. Kdoví, nemyslí-li na něho právě teď jako on na ni? Někdy, v nevysvětlitelných okamžicích, které zná každý zamilovaný, třebas měl jen důvody k žalosti, jím prochvěla tajemná radost a říkával si:

„Její myšlenky mě obletují!“

A pak dodával:

„Možná že i moje myšlenky se k ní dostávají.“

Tato představa, nad níž hned zavrtěl hlavou, přece jen vnesla do jeho duše trochu světla, které se často podobalo naději. Chvílemi, zejména za soumraku, který snivce nejvíc rozteskňuje, vpisoval do sešitku, který vyhradil jen jí, nejčistší, nejosobnější, nejideálnější sny, jak mu je vnukala láska, jíž měl plnou duši. Říkal, „že jí píše“.

Nesmíme si však myslit, že byl pomatený. Naopak. Ztratil schop­nost pracovat a jít pevně za vytčeným cílem, zato však byl jasnozřivější a přímější než kdy jindy. V klidném a pravém, trochu podivném osvětlení viděl Marius všechno, co se odehrávalo před jeho očima, dokonce i nejlhostejnější události a osoby; všechno správně posuzoval s nádechem počestné sklíčenosti a s cudnou lhostejností. Jeho usuzovací schopnost, zbavená téměř naděje, se držela a vznášela vysoko.

V tomto duševním stavu mu nic neunikalo, nic ho nesvádělo k falešnému usuzování, a Marius každou chvíli odhaloval hloubku života, lidskosti a osudu. Šťasten ten, byť v úzkostech, jemuž Bůh dal duši hodnou lásky i neštěstí! Kdo nepoznal věci tohoto světa a srdce lidská v tomto dvojím světle, nic opravdového neviděl a nic neví.

Duše, která miluje a trpí, je ve stavu vznešené milosti.

Ostatně dny míjely a nic nového nepřicházelo. Zdálo se jen, že temný prostor, kterým musil projít, se každým okamžikem zmenšuje. Jako by už jasně rozeznával okraj srázu bezedné propasti.

„Už ji skutečně nikdy nespatřím!“ opakovával si.

Vystoupíme-li ulicí Saint-Jacques, necháme-li stranou bránu a jdeme chvilku po levé straně starého vnitřního bulváru, dostaneme se k ulici Santé, pak Glacière, a než dojdeme k říčce Gobelins, narazíme na jakési pole, které je v dlouhém a jednotvárném pásu bulvárů jediným místem v Paříži, které by lákalo Ruisdaela, aby se tu posadil a maloval.

Je zde cosi nepostihnutelného, z čeho vane nevýslovný půvab; je tu zelený palouk s napříč nataženými šňůrami, na nichž se ve větru suší prádlo, je tu starý zelinářský dvůr z doby Ludvíka XIII., s velkou střechou malebně prolamovanou mansardami, jsou tu polozbořené tyčkové ploty, trochu vody mezi topoly, ženy, smích, hlasy; na obzoru Panteon, strom v zahradě ústavu Hluchoněmých, Val-de-Grâce, černý, podsaditý, bájný, zajímavý, vznešený, a v pozadí přísné vrcholy věžních čtverhranů chrámu Notre-Dame.

Pozoruhodné místo, a přesto tam nikdo nechodí. Sotva jednou za čtvrt hodiny tam spatříš káru nebo formana.

Jednou se stalo, že se Marius na svých bludných cestách dostal až sem, k rybníčku. Téhož dne se tu objevila na bulváru zvláštnost: chodec. Marius podvědomě okouzlen téměř divokým půvabem prostranství, se chodce zeptal:

„Jak se jmenuje to místo?“

Chodec odpověděl:

„To je Skřivánčí pole,“ a dodal: „Tady zabil Ulbach pastýřku z Ivry.“[^21]

Ale po slově Skřivánčí už Marius nic neslyšel.

Blouznivé duši stačí často slovo a náhle jako by zamrzla. Všechno myšlení se naráz zhustí okolo jediné myšlenky a není schopno dále vnímat. Skřivánek bylo oslovení, které v hlubinách Mariova smutku nahradilo jméno Uršula.

„Hleďme,“ řekl si v jakémsi nepříčetném údivu, jímž se obvykle vyznačují tajemné samomluvy, „to je její pole. Tady se dozvím, kde bydlí.“

Bylo to bláhové, ale neodolatelné.

A každý den přicházel na Skřivánčí pole.

## (2)  
Vězení – líheň zločinů

Javertovo vítězství v Gorbeauově baráku se zdálo úplné; nebylo.

Předně, a to byla největší starost, nechytil Javert toho, kdo měl být chycen. Uniká-li vražděný, je podezřelejší než vrah: a je pravděpodobné, že by vzácná kořist lupičů byla neméně dobrým úlovkem policie.

A potom, Javertovi uklouzl i Montparnasse.

Bylo nutné čekat na jinou příležitost, aby polapil toho „čertovského šviháka.“ A vskutku, když Montparnasse potkal Eponinu, která hlídala pod stromy na bulváru, chtěl být raději Némorinem[^22] s dcerou než Schinderhannesem s otcem a odvedl ji. Vzal to za dobrý konec. Zachránil si svobodu. Eponinu však přesto ‚přiskřípli‘. To byla ovšem slabá náhrada. Eponina se dostala k Azelmě do vězení Madelonnettes.

A pak se během transportu z Gorbeauova baráku do la Force ztratil jeden z nejvýznačnějších zatčených, Claquesous. Nikdo nevěděl, jak se to stalo, zřízenci ani strážníci „to nemohli pochopit“, snad se vypařil, snad vyklouzl z „náramků“, snad se protáhl štěrbinou prasklého vozu a uprchl; nevěděli, co říci, jen tolik bylo jisto, že když přijeli do vězení, Claquesous byl pryč. Buď za tím vězely čáry, nebo policie. Rozplynul se Claquesous v temnotách jako sněhová vločka ve vodě? Byla to snad nepřiznaná shovívavost policistů? Patřil snad k obojživelné záhadě pořádku a nepořádku? Setkaly se v jeho osobě zločin s trestem? Měla tahle sfinga přední tlapy ve zločinu a zadní v úřední moci? Javert nebral vůbec na vědomí takovou možnost a naježil se při pomyšlení na podobný kompromis; ale v jeho oddílu byli ještě jiní inspektoři, snad zasvěcenější než on, kteří, ačkoliv byli jeho podřízenými, se lépe vyznali na prefektuře; a Claquesous byl tak prohnaný lump, že by mohl být i dobrým policejním špiclem. Kdo je v tak důvěrných kouzelnických vztazích s nocí, ten je výborný pro lupičství a nezbytný pro policii. Jsou tací lotři s dvojím ostřím. Ať tomu bylo jakkoliv, uprchlý Claquesous se nenašel. Zdálo se, že tato příhoda Javerta víc dráždí, než udivuje.

Javertovi sešlo málo na Mariovi, „na tom advokátském nedochůdčeti, které se patrně bálo“ a jehož jméno Javert zapomněl.

Ostatně takového advokáta najdou vždycky. Ale byl to doopravdy advokát?

Pátrání započalo.

Vyšetřující soudce uznal za užitečné nedávat jednoho mužského tlupy Patron-Minette do užší vazby, doufaje, že něco vybrebtá. Byl to Brujon s bujnou kšticí z ulice Petit-Banquier. Pustili ho do nádvoří Karla Velikého a stopaři z něho nespouštěli oči.

La Force má vzpomínky na Brujonovo jméno. V ošklivém dvoře řečeném „nová budova“, jejž správa nazývala dvorem svatého Bernarda a kterému zloději říkali „lví jáma“, na zdi, jež byla pokryta prašivinou a olezlinou a která se tyčila nalevo do výše střech, u starobylých dveří ze zrezivělého železa, vedoucích od bývalé kaple vévodského paláce la Force, přeměněné v cely lupičů, bylo ještě před dvanácti lety možno vidět jakýsi nákres tvrze hrubě vrytý hřebíkem do kamene a nad ním tento podpis:

  

BRUJON 1811

  

Brujon z roku 1811 byl otec Brujona z roku 1832.

Tento druhý Brujon, jehož jsme jen letmo zahlédli v léčce nastražené v Gorbeauově baráku, byl mladý chlapík, velmi lstivý a obratný, který vypadal vyděšeně a žalostně. Vyšetřující soudce dal na jeho vyděšený vzhled a pustil ho, doufaje, že bude užitečnější ve dvoře Karla Velikého než v samovazbě.

Zloději se nedávají vyrušovat z práce, ani když jsou v rukou spra­vedlnosti. Nikdo se na takovou maličkost neohlíží. Být ve vězení pro jeden zločin nevylučuje, aby nebyl spřádán zločin další. Jsou to umělci, kteří mají jeden obraz na výstavě a v ateliéru pracují na novém.

Brujon byl vězením jaksi zaražen. Celé hodiny ho vídali na dvoře Karla Velikého; stával pod okénkem kantiny a jako přihlouplý pozoroval ušpiněný kantinský ceník, který počínal:

  

_kuřecí křídlo 62 centimů_

  

a končil:

  

_doutník 5 centimů._

  

Nebo svůj čas mařil tím, že se třásl, jektal zuby, tvrdil o sobě, že má horečku, a vyptával se, neuvolnila-li se náhodou jedna z osmadvaceti postelí na marodce.

V druhé polovině února 1832 policie najednou vypátrala, že ten ospalec Brujon použil vězeňských sluhů, ne však za sebe, ale jménem svých tří druhů, ke třem různým posílkám, které ho stály celkem padesát sou; to bylo příliš velké vydání a vzbudilo pozornost velitele věznice.

Poptávali se, a když prohlédli sazebník poplatků za pochůzky, který byl vyvěšen ve vězeňské hovorně, usoudili, že se těch padesát sou dalo rozvrhnout na tři pochůzky: jedna k Panteonu, deset sou; jedna do Val-de-Grâce, patnáct sou; a jedna ke Grenellské bráně, pětadvacet sou. Poslední pochůzka byla nejdražší z celého sazebníku. Právě u Panteonu, u Val-de-Grâce a blízko Grenellské brány bydlili tři velmi obávaní tuláci, Kruideniers zvaný Bizarro, propuštěný trestanec Glorieux a Barre-Carrosse, na něž tento případ policii upozornil. Tušilo se, že tito muži jsou spolčeni s bandou Patron-Minette, jejíž dva náčelníky, Babeta a Gueulemera, držela spravedlnost v chládku. O Brujonových vzkazech, doručovaných ne do bytu, ale lidem čekajícím na ulici, policie předpokládala, že obsahují pokyny k nějakému nově osnovanému zločinu. Vyskytovaly se ještě jiné indicie; policejní aparát zatkl ony tři tuláky a domníval se, že přišel na Brujonovy tajné spády.

Jednou v noci, asi týden po těchto opatřeních, zahlédl dozorce, který měl službu v přízemní ložnici nové budovy, právě když vkládal do schránky svou kontrolní známku – tímto způsobem se správa přesvědčuje, konají-li dozorci přesně své povinnosti: do všech schránek přibitých na dveřích ložnic musí být každou hodinu vhozena kontrolní známka –, tedy tento žalářník spatřil špehýrkou, jak sedí Brujon na posteli a něco píše při světle nástěnné lampy. Dozorce vešel, Brujona vsadili na měsíc do temnice, ale nikdo se nedopátral, co tehdy Brujon psal. Ani policie z toho nebyla moudrá.

Bylo však jisto, že nazítří byl ze dvora Karla Velikého do lví jámy, přes pětipatrovou budovu, která oddělovala obě nádvoří, hozen moták, kterému se říká posel.

Posel říkají vězňové dovedně uhnětené kuličce z chleba, kterou posílají _do Irska,_ to jest přes vězeňské střechy, z jednoho dvora do druhého. Etymologie: přes Anglii; z jedné země do druhé; _do Irska._ Taková kulička padne na dvůr. Kdo ji zdvihne, rozloupne ji a najde v ní dopis určený některému z vězňů na dvoře. Najde-li ji vězeň, odevzdá ji, kam patří; najde-li ji dozorce nebo některý z podplacených vězňů, kterým se říká „skopci“ ve vězeních a „lišky“ na galejích, putuje lísteček do kanceláře a je postoupen policii.

Tentokrát se posel dostal do pravých rukou, i když ten, komu bylo poselství určeno, byl právě v _separé._ Adresát nebyl nikdo menší než Babet, jedna ze čtyř hlav tlupy Patron-Minette.

V poslu byl stočený papír a na něm jen dvě řádky:

„Babete, máme práci v ulici Plumet. Mříž kolem zahrady.“

To byla zpráva, kterou Brujon napsal v noci.

Navzdory všem prohledávačům a prohledávačkám se Babetovi podařilo dopravit lístek z Force do Salpêtrière jakési „dobré přítelkyni“, která tam byla uvězněna. Holka propašovala lísteček dál své dobré známé, která se jmenovala Magnonová, osobě velmi střežené policií, dosud však na svobodě. Magnonová – jejíž jméno je čtenáři povědomé – se znala s Thénardierovými, což později objasníme, chodívala za Eponinou, a proto mohla dělat spojku mezi Salpêtrière a Madelonnettes.

Právě v tu dobu byly Eponina s Azelmou propuštěny pro nedostatek důkazů při vyšetřování, které bylo zavedeno proti Thénardierovi.

Když Eponina vyšla, Magnonová, která číhala u východu z Madelonnettes, jí odevzdala Brujonův lístek adresovaný Babetovi a uložila jí, aby tu věc _obhlídla._

Eponina zašla do ulice Plumet, poznala mříž a zahradu, prohlédla si dům, slídila, číhala a po několika dnech odnesla Magnonové, která bydlila v ulici Clocheperce, suchar, a Magnonová suchar postoupila Babetově milence v Salpêtrière. Suchar znamená v temné náznakové hantýrce vězení: nedá se nic dělat.

A když se za necelý týden od onoho dne míjel Babet s Brujonem na obchůzkové cestě ve Force, na níž šel jeden „k výslechu“ a druhý se odtamtud vracel, padla tato slova:

„Tak co,“ zeptal se Brujon, „ulice P.?“

„Suchar,“ odpověděl Babet.

Tak zmetl zárodek zločinu, zplozený Brujonem ve Force. Přesto však měl tento nezdar následky, které Brujon nepředvídal. Uvidíme.

Často si myslíme, že zauzlujeme určitou nit, a přitom navazujeme jinou.

## (3)  
Vidění otce Mabeufa

Marius už nikoho nenavštěvoval, jen občas potkával otce Mabeufa.

Zatímco Marius zvolna sestupoval po truchlivých stupních ve­­doucích do míst bez světla, kde člověk slyší nad sebou kročeje šťastnějších, šlo to s panem Mabeufem také z kopce.

Cauteretzská květena už vůbec nešla na odbyt. Pokusy s indigem v malé austerlitzské zahrádce se vůbec nedařily, protože neměla dost slunce. Pan Mabeuf v ní mohl pěstovat jen několik vzácných květin, které milují vlhko a stín. Ale přesto se nevzdával naděje. V Botanické zahradě mu přenechali kousek půdy na výsluní, a tam mohl ‚na své útraty‘ pokusně pěstovat indigo. Proto odnesl mědirytiny své _Květeny_ do zastavárny. K snídani míval už jen dvě vejce, a to ještě jedno přenechával staré služebné, které už patnáct měsíců neplatil mzdu. Snídaně přitom byla často jeho jediným jídlem. Už se nesmál dětinským smíchem, stal se z něho mrzout, ani návštěvy nepřijímal. Marius už nepomýšlel na to, že ho navštíví – a dobře činil. V době, kdy pan Mabeuf ještě chodíval do Botanické zahrady, se stařec potkával s mladým mužem na bulváru Hôpital. Nedali se do řeči, pokaždé jen zádumčivě pokývli hlavou. Je žalostné, že bída může vůbec někdy rozvázat přátelství! Kdysi dva přátelé, najednou dva navzájem si cizí mimojdoucí.

Knihkupec Royol byl mrtev. Pan Mabeuf znal už jenom knihy, zahradu a indigo; to byly tři formy, které pro něho znamenaly štěstí, radost a naději. To mu stačilo k životu. Říkával si:

„Až budu mít svou modř, zbohatnu, vyplatím ze zastavárny mědirytiny, _Květenu_ zas s velkou reklamou, bubnem a oznámením v novinách uvedu ve známost a koupím si, vím dobře kde, výtisk _Mořeplaveckého umění_ od Pedra de Medina, vydání z roku 1559 s dřevoryty.“

Zatím pracoval celý den na svém indigovém záhonku a večer se vracel, aby zalil zahradu a pročítal své knihy. Panu Mabeufovi bylo tehdy už k osmdesátce.

Jednou večer měl podivné vidění.

Vrátil se skoro ještě za světla. Matka Plutarchová, které nesloužilo zdraví, byla tehdy nemocná a ležela. K večeři měl kost s trochou masa a kus chleba, který našel v kuchyni na stole, a po večeři se posadil na převrácený patník, který ležel v zahradě místo lavičky. Nedaleko sedátka stála, jak to bylo tehdy zvykem ve starých štěpnicích, velká, hodně sešlá bouda z trámů a prken; dole byla králíkárna a v patře místo na ukládání ovoce. V králíkárně nebyli králíci, ale nahoře bylo trochu jablek, zbytek zimních zásob.

Pan Mabeuf si nasadil brýle, pustil se do listování a četl ve dvou knihách, které ho nesmírně zaujaly a jejichž obsahem, což je v jeho věku na pováženou, se pilně obíral. Jeho přirozená plachost připravovala půdu pověrám. První z knih bylo slavné pojednání prezidenta Delancra _O_ _nestálosti démonů,_ druhá – kvartového formátu – byl Mutor de la Rubaudière: _O_ _vauvertských čertech a o skřítcích z la Bièvre._ Poslední svazek ho zajímal tím spíše, že jeho zahrada byla na pozemcích, kde kdysi strašilo. Se soumrakem začínala blednout obloha a černat země. Při čtení pozoroval otec Mabeuf přes okraj knihy, kterou držel v ruce, své květinky a s nimi i nádherný rododendron, který byl jeho potěšením; právě uplynuly čtyři parné větrné dny, plné slunce, bez jediné kapičky deště; stonky se ohýbaly, poupata vadla, listí opadávalo, všechno potřebovalo zalít; zejména rododendron byl smutný. Otec Mabeuf byl z těch, kdo věří, že květiny mají duši. Stařec pracoval celý den na svém záhonu indiga, byl zmožen únavou, ale přece vstal, položil knihy na lavici a shrbený se potácel až ke studni; když se však chopil řetězu, neměl již ani tolik síly, aby jej stáhl z háku. Tu se obrátil a pozvedl úzkostlivé oči k obloze, která prokmitávala hvězdami.

Večerem vládla jasná pohoda, která konejší lidské trampoty jakousi chmurnou a věčnou blažeností. Zdálo se, že noc bude právě tak suchá, jako byl den.

„Samé hvězdy!“ pomyslil si stařec. „Ani vlažičky! Ani slza vody!“

A jeho ustaraná hlava, kterou na chvíli zvedl, klesla mu zpět na prsa.

Zvedl ji opět, zahleděl se k nebesům a zašeptal:

„Jen slzu rosy! Trochu smilování!“

Pokusil se ještě jednou sejmout řetěz, ale nedokázal to.

V tu chvíli slyšel hlas, který mu pravil:

„Pane Mabeufe, chcete, abych vám zalila zahrádku?“

Zároveň zašustilo něco v křoví, jako by jím proklouzla plachá zvěř; z houští vyšla štíhlá velká dívka, vztyčila se před ním a nebojácně na něho hleděla. Vypadala v šeru spíš jako přízrak než lidské stvoření.

Než mohl otec Mabeuf, který se snadno vyděsil, a jak jsme řekli, byl bojácný, promluvit jediné slůvko, bytost, jejíž pohyby měly v přítmí podivnou horlivost, sňala řetěz, spustila a vytáhla okov, nalila vodu do konve, a dobrák stařec sledoval zjevení v roztrhané sukni, které naboso pobíhalo mezi záhonky a rozdávalo kolem sebe život. Šumění vody, která skrápěla listy, unášelo duši otce Mabeufa. Zdálo se mu, že jeho rododendron je teď šťastný.

Když vypotřebovala a vylila první vědro, načerpala dívka druhé, pak třetí. Zalila celou zahradu.

Jak chodila po pěšinkách, kde se černě odrážela její silueta s hranatými rameny a potrhaným šátečkem, měla v sobě něco netopýřího.

Když skončila, přiblížil se k ní otec Mabeuf se slzami v očích a položil jí ruku na čelo.

„Požehnej vám Pánbůh,“ řekl, „jste anděl, protože se staráte o květiny.“

„Ne,“ odpověděla, „jsem čert, ale je mi to jedno.“

Stařec, aniž vyčkal a vyposlechl její odpověď, zvolal:

„Jaká škoda, že jsem tak ubohý a tak chudý, že pro vás nemohu nic udělat!“

„A přece můžete,“ řekla.

„Co?“

„Řekněte mi, kde bydlí pan Marius.“

Stařec vůbec neporozuměl.

„Jaký pan Marius?“

Podíval se na ni skleněným pohledem, zdálo se, že hledá v paměti cosi zmizelého.

„Mladý muž, který k vám kdysi chodíval.“

Zatím pan Mabeuf pátral ve své paměti.

„Ach, ano…,“ zvolal, „vím už, koho myslíte. Počkejte… Pan Marius… ano… pan baron Marius Pontmercy, u všech čertů! Bydlí… nebo spíše už nebydlí… Namouvěru nevím.“ Jak mluvil, sehnul se, aby upevnil větévku rododendronu, a pokračoval:

„Počkejte, už si vzpomínám. Chodívá často po bulváru směrem ke Glacière. Ulice Groulebarbe. Skřivánčí pole. Tam jděte. Tam ho nejspíš najdete.“

Když pan Mabeuf vstal, nikoho už nespatřil, dívka zmizela. Opravdu se trochu vylekal.

„Namouvěru,“ pomyslil si, „kdyby nebyla má zahrádka zalita, věřil bych, že to byl duch.“

A za hodinku, kdy už ležel, vzpomněl si na ten zjev znovu, a když usínal, v onu mátožnou chvíli, kdy myšlenka – jako pohádkový pták, jenž se mění v rybku, aby se dostal přes moře – se pozvolna proměňuje v sen, aby prošla spánkem, si zmateně říkal:

„Skutečně, to se velmi podobá tomu, co o skřítcích vypravuje la Rubaudière. Že by to byl skřítek?“

## (4)  
Mariovo vidění

Několik dní po návštěvě „skřítka“ u otce Mabeufa, jednou ráno – bylo pondělí, den, kdy si vypůjčoval u Courfeyraca pětifrank pro Thénardiera – strčil Marius pětifrank do kapsy, a než jej odnesl do kanceláře, šel se „trochu projít“ s nadějí, že až se vrátí, pustí se s větší chutí do práce. Ostatně tak to šlo stále. Jakmile vstal, posadil se ke knize, vzal arch papíru, aby odbyl nějaký překlad; pracoval tehdy na francouzském překladu slavného sporu dvou Němců, polemiky Ganse se Savignym[^23]; bral do ruky Savignyho, bral Ganse, přečetl čtyři řádky, pokusil se jednu napsat, ale nesvedl to, jiskřilo se mu před očima, vstal ze židle a říkal:

„Vyjdu si. To mě vzpamatuje.“

A šel na Skřivánčí pole.

Vracíval se, pokoušel se pokračovat ve své práci, ale nebyl s to; nebyl schopen navázat jedinou z přetržených nitek ve svém mozku; řekl si tedy:

„Zítra nepůjdu ven. Vadí mi to v práci.“

Ale vycházel denně.

Bydlel na Skřivánčím poli víc než v Courfeyracově bytě. Jeho pravá adresa zněla: bulvár Santé, sedmý strom za ulicí Croulebarbe.

Onoho rána sedmý strom opustil a usadil se na zábradlí říčky Gobelins. Sluníčko vesele pronikalo svěže rozpučelým a prozářeným listím.

Myslil na „Ni“. A jeho snění se měnilo ve výčitky, které na něho doléhaly; bolestně myslil na svou lenost, na duševní ochromení, které ho zachvacovalo, a na tmu, která co chvíli houstla a houstla, takže už ani slunce neviděl.

Těžce a matně vybavované myšlenky už nebyly ani samomluvou, všechna chuť k činu v něm tak ochabla, že už neměl sílu utěšovat ani sám sebe. Do mysli zaujaté melancholií se prodíraly dojmy zvenčí. Slyšel za sebou, pod sebou a na obou březích říčky, jak pradleny z Gobelins tlučou prádlo, a nad hlavou v jilmech slyšel šveholit a zpívat ptáčky. Z jedné strany šum svobody, blažené bezstarostnosti a okřídlené volnosti; z druhé strany ruch práce. Oba tyto veselé zvuky ho nutily, aby se hluboce zamyslil a rozjímal.

Uprostřed vytržení, které ho zavalilo, náhle zaslechl známý hlas:

„Vida! Tady je!“

Zvedl oči a poznal nešťastnou dívku, která k němu přišla jednou zrána, Thénardierovu starší dceru Eponinu; už věděl, jak se jmenuje. Podivná věc, pohubla a zkrásněla, dvě okolnosti, které u ní nikdo nepokládal za možné. Pokročila dvojím směrem, k světlu a k bídě. Byla bosa a v cárech jako tehdy, kdy tak rozhodně vkročila do jeho pokoje, jenomže hadry byly o dva měsíce starší; díry byly větší, cáry špinavější. Hlas byl stejně chraptivý, totéž sluncem osmahlé a vrásčité čelo, pohled stejně bezstarostný, těkavý a nejistý. Proti dřívějšku měla navíc její tvář vyděšený a žalostný nádech, jaký k ubohosti přidává přestálá vazba.

Ve vlasech měla stébla slámy a sena, ne snad proto, že se jako Ofélie nakazila Hamletovým šílenstvím, ale že spala někde na seně v konírně.

A i tak byla hezká. Ó mládí, jaká jsi to hvězda!

Před Mariem se zastavila s troškou radosti na chorobně bledé tváři a s čímsi, co se podobalo úsměvu.

Chvilku jako by nemohla promluvit.

„Přece jen jsem vás potkala!“ řekla. „Pan Mabeuf měl pravdu, že vás najdu právě tady! Co jsem se vás nahledala! Kdybyste věděl! Víte to? Byla jsem v chládku. Čtrnáct dní. Pustili mě! Pustili mě, protože mi nic nedokázali a protože jsem nezletilá. Chybějí mi dva měsíce. Ach! Co jsem se vás nahledala! Celých šest neděl jsem po vás pátrala. Vy už tam ledy nebydlíte?“

„Ne,“ řekl Marius.

„Ach! Chápu. Pro tu věc tehdy. Takové výtržnosti jsou nepříjemné. Přestěhoval jste se. Vida! A pročpak nosíte tak staré klobouky, jako je ten váš? Mladý muž jako vy se má pěkně šatit. Víte, pane Marie, že vám pan Mabeuf říká baron Marius, a dál už to nevím. Viďte, že nejste baron? Baroni, to jsou takoví staří páni, chodívají do Lucemburské zahrady před zámek, kde je nejvíc slunce, čtou _Quotidienne_ za sou. Jednou jsem takovému baronovi nesla dopis. Bylo mu jistě víc než sto let. Neřekl byste mi, kde teď bydlíte?“

Marius neodpověděl.

„Ach!“ pokračovala, „máte roztrhanou košili. Měla bych vám ji spravit.“

A pokračovala s výrazem, který se ponenáhlu stával smutnější:

„Nezdá se, že mě rád vidíte!“

Marius mlčel; i ona na chvilku zmlkla a pak vykřikla: „Kdybych chtěla, však bych vás už donutila, abyste vypadal spokojeně!“

„Co?“ ptal se Marius. „Co tím chcete říci?“

„Ach! Dřív jste mi tykával!“ odpověděla.

„Nu tak, co tím chceš říci?“

Zahryzla se do rtů; zdálo se, že váhá, jako by v duchu sama se sebou zápasila. Konečně se rozhodla.

„Tím hůř, je to jedno. Vypadáte smutně a já chci, abyste byl spokojený. Jenom mi slibte, že se usmějete. Chci vidět, jak se usmíváte a jak mi řeknete: Dobře! Výborně! Ubohý pane Marie! Vzpomeňte si! Slíbil jste mi, že mi dáte všechno, co budu chtít…“

„Ano, tak tedy už mluv!“

Zadívala se Mariovi přímo do očí a řekla mu:

„Mám adresu.“

Marius zbledl. Všechna krev se mu nahrnula k srdci.

„Jakou adresu?“

„Adresu, kterou jste na mně chtěl!“

A dodala, skoro s námahou:

„Adresu… však vy dobře víte, čí adresu, ne?“

„Ano,“ koktal Marius.

„Slečninu!“

Když pronesla to slovo, hluboce vzdychla.

Marius seskočil se zídky, na níž seděl, a celý bez sebe ji chytil za ruku.

„Ach! Výborně! Doprovoď mě tam! Mluv! Řekni si o všechno, co chceš! Kde to je?“

„Pojďte se mnou,“ odpověděla. „Nevím přesně ulici a číslo; je to na docela jiném konci, ale znám dobře dům, doprovodím vás tam.“

Odtáhla ruku a pokračovala tónem, který by hluboce dojal kohokoliv, ale který se ani nedotkl opojeného a uneseného Maria:

„Bože! Jak jste šťastný!“

Po Mariově čele přeletěl mrak. Chytil Eponinu za rameno.

„Přísahej mi!“

„Přísahat?“ řekla. „Co to znamená? Ale, ale, vy chcete, abych přísahala?“

A zasmála se.

„Je tu tvůj otec! Slib mi, Eponino, přísahej mi, že mu tu adresu neřekneš!“

Obrátila se k němu všecka udivená.

„Eponino! Jak víte, že se jmenuji Eponina?“

„Slib mi, oč tě prosím!“

Ale nezdálo se, že by slyšela.

„To je miloučké! Řekl jste mi Eponino!“

Marius ji chytil za obě ramena.

„Tak mi přece odpověz, proboha! Dávej pozor, co ti říkám, přísahej mi, že adresu, kterou znáš, neprozradíš svému otci!“

„Svému otci?“ řekla. „Ach tak, svému otci! To můžete být klidný. Ten je v chládku. Ostatně, copak se starám o svého tátu?“

„Ale ty mi nic neslibuješ!“ vykřikl Marius.

„Tak mě přece pusťte!“ řekla a zasmála se. „Jak se mnou třepete! Ano! Ano! Slibuju vám to! Přísahám! Co je mi do toho? Tu adresu tátovi neřeknu. Tak! Je to tak dobře? Je to ono?“

„A vůbec nikomu?“ přidal Marius.

„Vůbec nikomu.“

„A nyní,“ pokračoval Marius, „mě veď.“

„Hned?“

„Ihned.“

„Tak pojďte. – Ach! Jak je šťastný!“ řekla.

Po několika krocích se zastavila.

„Jdete, pane Marie, příliš blízko za mnou. Pusťte mě napřed a jděte za mnou jen tak, nenápadně. Není třeba, aby takový slušný mladý muž byl viděn s ženskou jako já.“

Nikdo nevypoví, co všechno bylo ve slově „ženská“, jak je to děvče proneslo.

Udělala ještě asi deset kroků a znovu se zastavila. Marius ji došel. Promluvila k němu jen tak stranou, aniž se k němu obrátila:

„Abych nezapomněla, víte, že jste mi něco slíbil?“

Marius hledal v kapse. Ale celý jeho majetek bylo těch pět franků pro otce Thénardiera. Vzal je a strčil je do ruky Eponině.

Rozevřela prsty a pustila peníz na zem; podívala se zasmušile na Maria a řekla:

„O vaše peníze nestojím.“

  

[^20]: Dramatičtí autoři, kteří po neúspěchu svých děl spáchali roku 1832 sebevraždu.

[^21]: Pověstná pařížská vražda, spáchaná v květnu 1827.

[^22]: Hrdina Florianova románu _Estelle._

[^23]: Němečtí právníci, kteří se přeli o definici pojmu vlastnictví.
