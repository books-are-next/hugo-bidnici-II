---
title: KNIHA DRUHÁVnitřnosti obra
contentType: prose
---

(1)  
Mořem ochuzená země

  

Paříž vyhazuje ročně dvacet pět miliónů do vody. A ne obrazně. Cože? A jak? Ve dne v noci. Jaký sleduje cíl? Žádný. S jakým úmyslem? Neúmyslně. Proč? Pro nic za nic. Kudy? Svými vnitřnostmi. Co jsou její vnitřnosti? Její stoka.

Dvacet pět miliónů je nejnižší z přibližných čísel, která nám říkají odborné vědecké odhady.

Věda po dlouhém tápání dnes ví, že nejúrodnější a nejvydatnější hnojivo je hnojivo lidské. Řekněme k své hanbě, že Číňané to věděli před námi. Ani jeden Číňan, jak říká Eckeberg, nejde do města, aby si na cestě zpátky neodnášel na obou koncích bambusové hole dvě vědra toho, čemu my říkáme výkaly. Díky lidskému hnojivu je čínská půda tak mladá jako za časů Abrahámových. Čínská pšenice sype stodvacateronásobně. Žádné guano se úrodností nevyrovná odpadkům velkoměsta. Velkoměsto je nejmocnější hovnivál. Kdyby se použilo města k vyhnojení venkova, byl by to zaručený úspěch. Je-li naše zlato hnůj, tedy naopak náš hnůj je naše zlato.

Co děláme se svým zlatem – hnojem? Smetáme je do propasti.

Za veliké peníze posíláme konvoje lodí, aby na jižní točně nasbíraly trus buřňáků a tučňáků, a nespočetné bohatství, které máme na dosah ruky, posíláme do moře. Kdyby všechno lidské a zvířecí hnojivo, které svět ztrácí, bylo vráceno zemi, místo aby bylo házeno do vody, stačilo by uživit svět.

Hromádky smetí u patníků, káry bláta, které v noci drkotají po ulicích, odporné sudy odpadků, zapáchající proudy podzemního bahna, které před vámi skrývá dlažba, víte, co to všechno je? To je kvetoucí louka, zelená tráva, mateřídouška, dymián a šalvěj, to je zvěř, to je dobytek, to je spokojené bučení skotu večer, to je provoněné seno, to je zlaté obilí, to je chléb na vašem stole, to je žhavá krev ve vašich žilách, to jest zdraví, radost a život. Tak si to přeje ona záhadná tvorba, která je přepodstatňováním na zemi a převtělováním na nebesích.

Dejte to do velkého tyglíku; vzejde vám z toho blahobyt. Ze zúrod­ňovaných úhorů je živo lidstvo.

Jste přímo mistry v promrhávání tohoto bohatství a můžete se mi nadto ještě vysmát. Tím jen nasadíte korunu své hlouposti.

Statistika vypočítala, že sama Francie vyplácí Atlantskému oceánu ústím svých řek půl miliardy. Zapamatujte si, že těmito pěti sty milióny by se zaplatila čtvrtina státního rozpočtu. Ale člověk je tak důvtipný, že těch pět set miliónů raději nahází do stoky. A tak sama podstata lidu odtéká tady po kapkách nebo jinde dokonce proudy, jimiž ji naše stoky vydáví do řek a obrovským soutokem dál do oceánu. Každé škytnutí našich stok nás stojí tisíc franků. To má dvojí výsledek: ochuzenou zemi a otrávenou vodu. Hlad vystupuje z brázdy a nemoc vystupuje z řeky.

Je známo, že například Temže dnes otravuje Londýn.

Paříži bylo nutno v poslední době přeložit většinu vyústění stok dále po proudu, pod poslední most.

Dvojité potrubní zařízení opatřené záklopy a čisticími propustmi, sajícími a ženoucími zpět, prostá odvodňovací soustava, jednoduchá jako lidská plíce, která je již v plném provozu v několika anglických obcích, by stačila přivádět do našich měst čerstvou vodu a odnášet zpět obohacenou vodu našich měst na naše pole, a tento snadný koloběh, nejprostší na světe, by nám ušetřil pět set miliónů, které vyhazujeme oknem. Myslíme na jiné věci.

Nynější postup chce být prospěšný, a přitom škodí. Úmysl je dobrý, ale výsledek je smutný. Chceme město vyčistit, a zatím ochuzujeme obyvatelstvo. Až odvodňování se svou dvojí činností, která vrací, co vzala, nahradí všude dnešní kanály, které jen splachují a ochuzují, a až se toto všecko spojí s poznatky moderně řízeného hospodářství, tehdy se výtěžek půdy zdesateronásobí a problém bídy bude podstatně zmenšen. A bude vyřešen nadobro, jakmile se zbavíme všech forem příživnictví.

Zatím veřejné bohatství odtéká řekami a přichází nazmar. Mrhá­ní je pravé slovo. Takto se Evropa vyčerpává a ničí.

Právě jsme vyřkli číslici, která se týká Francie. Protože Paříž má jednu pětadvacetinu veškerého francouzského obyvatelstva a pařížské guano je ze všech nejvydatnější, nevystihneme ani plně pravdu, odhadujeme-li podíl Paříže na ztrátě půl miliardy, kterou Francie ročně vyhazuje, na pětadvacet miliónů. Kdyby se těch pěta­dvaceti miliónů použilo na podpory a úroky, zvětšilo by to lesk Paříže. Město je vyhodí stokou. A proto můžeme říci, že opravdovou stokou Paříže je její velká rozmařilost, její okázalé slavnosti, milionářské paláce, její prostopášnosti, rozhazování zlata plnýma rukama, její nádhera, přepych a její velkolepost.

Tak ze zaslepenosti špatné hospodářské politiky utápíme, pouštíme po vodě a zahazujeme do bezedných propastí majetek nás všech. Tyto praménky by měly být pro veřejné blaho zachyceny jako rybniční voda pro kaskády a vodotrysky v saintcloudském parku.

Z národohospodářského stanoviska by se tato skutečnost dala shrnout asi takto: Paříž – bezedný sud.

Paříž, toto vzorné město, předloha všech dobře vedených metropolí, kterou ostatní národy napodobují, toto hlavní město ideálů, vznešená vlast podnětů, popudů a pokusů, středisko a místo duchů, město, jež je samo národem, úl budoucnosti, obdivuhodná sloučenina Babylónu a Korintu, by vyvolala u nějakého sedláčka z Fo-Kianu jen pokrčení ramen, kdyby se na ni podíval z hlediska, které jsme právě zaznamenali.

Napodobujte Paříž – a přijdete na mizinu.

Ostatně sama Paříž, která od nepaměti tak nesmyslně pro­mrhává jmění, se opičí po jiných.

Tato překvapující nedůvtipnost není nová; není to ani mladická zpozdilost. Staří národové jednali právě tak jako moderní lidé. Liebig[^93] říká: „Římské stoky pohltily všechno bohatství římského venkovana. Když římská stoka zničila římský venkov, Řím vyčerpal Itálii, a když hodil Itálii do své stoky, vylil tam Sicílii, potom Sardinii, pak Afriku. Stoka Říma pohltila svět. Nabídla svůj hltavý jícen městu i celému světu: _Urbi et orbi._ Věčné město, neprozkoumatelná stoka.“

V tom jako i v jiném dával Řím příklad.

Paříž se řídí podle tohoto vzoru se vší hloupostí, která je vlastní městům ducha.

Takto má tedy Paříž pod sebou ještě Paříž druhou; Paříž stok, která má své ulice, křižovatky, náměstí, slepé uličky, tepny i svůj oběh krve – bahno, není-li tam náhodou i bahno v lidské podobě.

Není totiž správné někomu lichotit, ani velkému národu; tam, kde je všechno, je vedle vznešenosti i hanba; a je-li v Paříži něco z Athén, města světla, z Tyru, města noci, ze Sparty, města ctnosti, z Ninive, města zázraků, má v sobě i něco z Lutetie, města bláta[^94].

Ostatně nese také pečeť své moci a ohromné pařížské kaliště představuje mezi velkolepými památníky podivný ideál, který se vtělil do několika mužů, Machiavelliho, Bacona a Mirabeaua, představitele velkolepé podlosti.

Kdybychom mohli očima proniknout pod povrch země, podzemí Paříže by se nám jevilo jako obrovský rozvětvený korál. Žádná houba nemá tolik otvorů a chodbiček jako tato hrouda země, která má šest mil v obvodu a na níž spočívá starobylé velkoměsto. A to nemluvíme ani o katakombách, které jsou sklepeními svého druhu, ani o nerozmotatelné síti plynového vedení, ani o rozsáhlé soustavě vodovodního potrubí, které ústí do nárožních studní, protože jenom stoky samy tvoří pod oběma břehy neobyčejnou temnou síť; bludiště, jehož jedinou orientací je jeho svažitost.

Tam se ve vlhké mlze objevuje krysa, jako by ji Paříž porodila.

## (2)  
Dějiny staré stoky

  

Představme si, že nadzvedneme-li Paříž jako víko, objeví se nám podzemní síť stok vypadající z ptačí perspektivy jako silná větev naroubovaná po obou stranách na řeku. Na pravém břehu bude okružní stoka kmenem této větve, vedlejší stoky budou jakýmisi ratolestmi a slepé stoky větvičkami.

Tento obraz je jen povšechný a jen napolo přesný, protože pravý úhel, tak charakteristický při podzemním rozvětvení, je v rostlinstvu velmi vzácný.

Pravděpodobnější představu si o tomto podivném geometrickém plánu uděláme, představíme-li si na tmavém pozadí zvláštní orientální abecedu, rozházenou a pomíchanou, abecedu, jejíž zkomolená písmena jsou navzájem ve zdánlivém a nahodilém nepořádku pospájena buď svými úhly, nebo svými konci.

Kaliště a stoky hrály velkou úlohu ve středověku, v Byzanci a ve starém Orientě. Rodil se v nich mor a umírali v nich despotové. Většinou se lidé dívali na tato ložiska hniloby, na tyto ohavné kolébky smrti s posvátnou hrůzou. Pomyšlení na příkop s banáraskými červy je právě tak otřesné jako pomyšlení na lví jámu v Babylóně. Teglath-Phalasar přísahal při stoce v Ninive, jak říkají rabínské knihy. Jan Leydenský[^95] poručil své falešné luně, aby vyšla ze stoky v Münsteru, a jeho orientální dvojník Mokanna, záhadný prorok Chorásánu, vyvolával své falešné slunce z žumpy Kekšebu.

Lidské dějiny se odrážejí v dějinách stok. Gemonie vypravovaly o Římu. Pařížská stoka byla odpradávna strašná věc. Byl to hrob, bylo to útočiště. V této díře se ukrýval zločin, rozum, sociální protest, svoboda přesvědčení, myšlenka, krádež a všechno, co lidské zákony pronásledují nebo pronásledovaly: vzbouření „paličníci“[^96] ve čtrnáctém století, zlodějové plášťů v patnáctém, hugenoti v šestnáctém, Morinovi[^97] „osvícení“ v sedmnáctém a paliči v osmnáctém století. Před sto lety odtamtud vycházel v noci vrah a vklouzl tam lump, který byl v nebezpečí; les měl své jeskyně, Paříž měla stoku. Pařížští žebráci, ta galská _picareria,_ považovala stoku za filiálku Dvora divů, a večer se ta poťouchlá a divoká cháska vracela pod vomitorium Maubuée jako do ložnice.

Docela přirozené bylo, že ti, kdo denně pracovali ve slepé uličce Kapsářů nebo v ulici Hrdlořezů, bydlili v noci pod můstkem Zelené cesty nebo v povalečském pelechu Kančí hlava. Proto se to tam hemží vzpomínkami. V těch dlouhých opuštěných chodbách straší všechny možné přízraky; všude hniloba a ohavné výpary, tu a tam větrací okénko, jímž se Villon zevnitř sklepení dorozumívá s Rabelaisem stojícím venku.

Ve stoce staré Paříže se nakonec sešly všechny omyly a poslední pokusy. Národohospodářství v ní vidí odpadky, sociální filozofie sedlinu.

Stoka je svědomí města. Všechno se tam sbíhá a konfrontuje. V tom zsinalém místě jsou temné kouty, avšak žádná tajemství. Každá věc má svou pravou nebo alespoň konečnou podobu. Hromada odpadků má tu přednost, že se nepřetvařuje. Prostomyslnost zde nalezla svůj útulek. Leží tam Basiliova škraboška, ale je z ní vidět její lepenku a provázky, a uvnitř a zvenčí je zdůrazněna poctivým bahnem. Falešný nos Scapinův jí dělá souseda. Všechna špína civilizace, jakmile dosloužila, padá do tohoto příkopu pravdy, v němž končí ohromný společenský sestup. Zapadne, ale roztáhne se tam. Ta míchanice je pěkný zmatek. Tam už není žádné falešné předstírání, tam není možná žádná štukatura, špína si svléká košili, je to dokonalé obnažení, zhroucení iluzí a přeludů, nic než co skutečně je a co ukazuje strašnou podobu toho, co podlehlo zkáze. Skutečnost a rozklad. Tam spodek láhve přiznává opilství, držadlo košíku mluví o služebnictvu; tamten ohryzek, který míval literární přesvědčení, se stává zase ohryzkem jablka; obraz na velkém měďáku se docela otevřeně pokrývá měděnkou, Kaifášův chrchel se tu potkává s Falstaffovým vrhnutím; zlaťák, který pochází z vykřičené krčmy, naráží na hřebík, na němž visí kus sebevrahova provazu, kutálí se tam bledý lidský plod zamotaný v cetkách, které v minulém masopustním úterku tančily v Opeře; baret, který soudil lidi, se válí v kalu vedle trosek sukní nějaké děvky; je to víc než bratrství, je to tykání. Špiní se tu, co se kdysi líčilo. Poslední závoj je stržen. Stoka je cynická. Všechno na sebe poví.

Tato upřímnost špíny se nám líbí, dovoluje duši, aby si odpočinula. Když jsme po celý život musili přihlížet, jak se naparuje státní zájem, přísaha, politická moudrost, lidská spravedlnost, stavovská čest, přísnost poměrů, soudcovská neporušitelnost, uleví se nám, když vstoupíme do stoky a vidíme bahno, které přiznává, že je bahnem.

To nás zároveň poučuje. Před chvílí jsme řekli, že stokou procházejí dějiny. Krev Bartolomějské noci tam prosakuje mezi dlážděním kapku po kapce. Velká veřejná vraždění, politické a náboženské jatky procházejí tímto podzemím civilizace a odkládají tam své mrtvoly. Oku přemýšlejícího člověka se zde objeví všichni historičtí vrahové, jak klečí v hnusném přítmí opásáni kouskem rubáše místo zástěry a zachmuřeně smývají stopy svého díla. Je tam Ludvík XI. s Tristanem, František I. s Dupratem, Karel IX. se svou matkou, Richelieu s Ludvíkem XIII., jsou tam Louvois, Letellier, Hébert a Maillard, oškrabují kameny a snaží se, aby zmizely stopy po jejich činnosti. Pod klenbami je slyšet koště těchto přízraků. Je tam ohromný puch společenských pohrom. V koutech probleskuje narudlé zrcadlení. Teče tam hrozná voda, ve které se omývaly krvavé ruce.

Člověk, který sleduje sociální poměry, by měl vstoupit do těchto temnot. Jsou částí jeho pracovny. Filozofie je drobnohled myšlenky. Všechno jí chce uniknout, ale nic jí neujde. Vykrucování je zbytečné. Kterou svou stránku ukazujeme, vykrucujeme-li se? Ostudnou. Filozofie sleduje svýma poctivýma očima zlo a nedovoluje mu, aby uniklo do nicoty. Rozpoznává všechno v pomíjivosti věcí, které zanikají, a v zmenšování věcí, které se tratí. Znovu vytváří nach podle hadru a ženu podle cárů. Ze stoky kreslí obraz města, z bláta znova vytváří mravy. Ze střepu soudí na vázu nebo na džbán. Podle otisku, který zanechal nehet na pergamenu, pozná rozdíl mezi židovstvem z Judengasse a židovstvem ghetta. V tom, co zbylo, nachází to, co bylo, dobro, zlo, faleš, pravdu, krvavou skvrnu paláce, ztuhlou kaňku doupěte, lojovou kapku nevěstince, přestálé zkoušky, vítaná pokušení, vyzvracené orgie, vrásku, kterou vrývá podlézavá povaha, stopu prodejnosti v dostatečně hrubých duších, a na oděvu římských nosičů stopu, kde do nich šťouchla loktem Messalina.

## (3)  
Bruneseau

  

Ve středověku byla pařížská stoka pověstná. V šestnáctém století se ji pokusil Jindřich II. prozkoumat, ale nepodařilo se mu to. Jak tvrdí Mercier, byla stoka přenechána sama sobě a stala se tím, čím se sama mohla stát.

Taková byla ta starobylá Paříž, vydaná napospas potyčkám, nerozhodnostem a tápání. Dost dlouho byla hloupá. Později ukázal rok 1789, jak do měst vane nový duch. Ale za starých dobrých časů mělo hlavní město málo vtipných hlav, neumělo vést své záležitosti ani mravně ani hmotně, a právě tak špatně vymítalo odpady a zlořády. Všechno bylo spojeno s překážkami, všechno dalo mudrování. Stoka se například vzpírala každému zmapování. V kanálech nebylo vůbec možno se orientovat, tak jako se nepodařilo dohodnout ve městě; nahoře bylo všechno nesrozumitelné a pod zemí bylo všechno k nerozmotání, pod zmatením jazyků byl zmatek sklepů. Labyrint pod Babylónem.

Někdy si pařížská stoka vzpomněla a vystoupila ze břehů, jako by se byl tento zneuznávaný Nil náhle rozhněval. Někdy se stala ohavná věc, stoka se vylévala. Občas ten žaludek civilizace špatně trávil, stoka se valila zpátky k hrdlu města a Paříž dostala od svého bahna škytavku. Ne nadarmo se stoka podobala výčitce svědomí; byla to výstraha; ovšem výstraha špatně pochopená; město se rozčilovalo nad opovážlivostí kalu a nepřipouštělo, aby se špína vracela. Žeňte ji líp!

Jednou z živých vzpomínek nynějších osmdesátiletých Pařížanů je zátopa roku 1802. Bahno se roztékalo čtyřmi směry ve tvaru kříže po náměstí Victoires, kde stojí socha Ludvíka XIV.; dvěma kanály na Champs-Élysées do ulice Saint-Honoré, kanálem Saint-Florentin do ulice Saint-Florentin, kanálem Sonnerie do ulice Pierre-à-Poisson, kanálem Chemin-Vert do ulice Popincourt a kanálem v ulici Lappe do ulice Roquette; vydlážděný příkop ulice Champs-Élysées zaneslo bahno do výše pětatřiceti centimetrů; a na jižní straně Seiny vniklo bahno vomitoriem, které fungovalo opačně, do ulice Mazarine, do ulice Échaudé a do ulice Marais, kde se zastavilo v délce sto devíti metrů, přesně několik kroků od domu, v němž v sedmnáctém století bydlil Racine, a tak projevilo více úcty k básníkovi než ke králi. Největší výšky dosáhlo v ulici Saint- Pierre, kde se zvedlo na tři stopy nad chodníkové rigoly, a nejrozlehlejší bylo v ulici Saint-Sabin, kde se rozlilo do délky dvou set třiceti osmi metrů.

Na počátku tohoto století byla pařížská stoka místem ještě velmi tajemným. Bahno nemůže mít nikdy dobrou pověst; ale zde se proslulost ve špatném slova smyslu stupňovala až k hrůze. Paříž si nejasně uvědomovala, že je pod ní jakési strašné sklepení. Mluvilo se o něm jako o thébském kališti, v němž se hemží patnáct stop dlouhé stonožky a kde by se mohl koupat Behemoth. Vysoké boty čističů stok se nikdy neodvažovaly za některá známá místa. Nebylo to ještě tak dávno, co se katovské káry, na nichž se bratřil Sainte-Foix s markýzem Créquim, vyklápěly zcela jednoduše do stoky. Čištění se přenechávalo lijákům, které spíše stoku zanášely, než čistily. Řím ponechával své stoce ještě trochu poezie a říkal jí Gemonie; Paříž svou stoku urážela a říkala jí „Smradlavá díra“. Děsily se jí společně věda i pověra. Smradlavá díra se hnusila hygieně právě tak jako legendě. Pod smrdutou klenbou Mouffetardského kanálu se zrodil kosmatý mnich; mrtvoly Marmousetů byly hozeny do stoky Barillerie; Fagon přisuzoval příliš velkému průduchu stoky v Marais, jenž zel otevřený až do roku 1833 v ulici Saint-Louis – téměř naproti vydavatelství časopisu Messager galant –, těžkou horečku, která řádila roku 1685, tvrdě, že ji vyvolává otrávený vzduch. Vyústění kanálu v ulici Mortellerie bylo pověstné morovým puchem, který z něho vycházel, a železnou mříží, jejíž hroty jako by cenily řadu zubů; toto vyústění připomínalo dračí tlamu, která v té nešťastné ulici chrlí na lidstvo pekelný oheň. Lidová obrazotvornost si spojovala temný pařížský žlab s představou jakéhosi ohyzdného nekonečna. Pro ni stoka neměla dna. Stoka byla barathrum – propast. Policii ani nenapadlo, aby tyto leprózní končiny prozkoumala. Kdo by se také pokoušel vnikat do neznáma, kdo by spouštěl olovnici do temna, kdo by zatoužil podnikat průzkum propasti, kdo by si to všecko troufal? Tak to bylo strašné! A přece se někdo našel. Stoka měla svého Kryštofa Kolumba.

Jednoho dne roku 1805, za jednoho z velmi řídkých pobytů císaře v Paříži, přišel k ranní audienci ministr vnitra, jakýsi Decrès nebo Crétet. Na náměstí bylo slyšet řinčení šavlí skvělých vojáků veliké republiky a velikého císařství. U Napoleonových dveří se tísnili hrdinové; muži od Rýna, od Šeldy, od Adiže a Nilu; druzi Joubertovi, Desaixovi, Marceauovi a Kléberovi; větroplavci od Fleurusu, granátníci od Mohuče, zákopníci od Janova, husaři, na něž shlížely pyramidy, dělostřelci, jež pocákala blátem koule Junotova, kyrysníci, kteří napadli loďstvo kotvící na Zuiderském jezeře, jedni šli za Bonapartem na most v Lodi, jiní doprovázeli Murata do zákopu u Mantovy, jiní zase předešli Lannesa v úvoze u Montebella. Všechno vojsko bylo tedy zde, na dvoře v Tuileriích, zastoupené rotou nebo četou a střežilo Napoleonův klid; byla to skvělá doba, kdy velká armáda měla za sebou Marengo a před sebou Slavkov.

„Sire,“ řekl ministr vnitra Napoleonovi, „včera jsem viděl nejneohroženějšího muže vašeho císařství.“

„Kdo je ten muž?“ řekl císař prudce, „a co vykonal?“

„Chce teprve něco vykonat, sire.“

„Co?“

„Prozkoumat pařížské stoky.“

Ten muž opravdu žil a jmenoval se Bruneseau.

## (4)  
Neznámé podrobnosti

  

Průzkum se uskutečnil. Bylo to hrozné tažení: noční bitva proti moru a zadušení. Byla to zároveň výzkumná cesta. Jeden účastník výzkumu, bystrý dělník, tehdy velmi mladý, o tom vykládal před několika léty velmi zajímavé podrobnosti, které Bruneseau ve své zprávě podávané policejnímu prefektovi považoval za svou povinnost vynechat jakožto nedůstojné úředního slohu. V tehdejší době byly dezinfekční prostředky v úplných začátcích. Sotvaže Bruneseau pronikl prvními částmi podzemní sítě, osm dělníků z dvaceti odmítlo jít dál. Byla to složitá práce; průzkum vyžadoval čištění; musilo se tedy odklizovat a zároveň vyměřovat; musily se zaznamenávat propusti vody, počítat mříže a ústí, označovat přesně rozvětvování, stanovit rychlost proudu na rozvodech, zjišťovat bývalé obvody různých povodí, zkoumat malé stoky, které ústily do stoky hlavní, měřit výšku pod svorníkem každé stoky a šířku jednak při patce klenby, jednak u koryta, konečně nivelovat každou výšku splašků jak od koryta stoky, tak od povrchu ulice. Postupovalo se namáhavě. Často se stávalo, že se žebříky bořily tři stopy do bahna. Lucerny zhasínaly v otravném puchu. Občas musili omdlelého čističe vynést. V některých místech byly propasti. Půda se propadla, dlažba se bořila, stoka se měnila v bezednou studnu; nebylo možno najít pevnou půdu pod nohama; náhle zmizel muž; jen s velkou námahou ho vytáhli. Na Fourcroyův[^98] návrh zapálili v určitých vzdálenostech, v místech dostatečně větraných, velké koše koudele napité smolou. Místy byla zeď pokryta nestvůrnou houbou, mohlo by se říci nádory; zdálo se, že i kámen v tom nedýchatelném prostředí stůně.

Na své výzkumné cestě postupoval Bruneseau odshora po proudu. Na rozvodí dvou vodovodů u Grand-Hurleur rozluštil na vyčnívajícím kameni letopočet 1550; tento kámen označoval mez, kde se zastavil Philibert Delorme, kterého Jindřich II. pověřil průzkumem pařížského podzemního kaliště. Kámen byl stopou šestnáctého století ve stoce; Bruneseau našel dílo sedmnáctého století ve vedení Ponceau a ve stoce v ulici Vieille-du-Temple, jež byla klenuta mezi rokem 1600 a 1650, a dílo osmnáctého století ve východní části sběrného kanálu proraženého a sklenutého v roce 1740. Obě klenby, zejména klenba nejmladší z roku 1740, měly větší trhliny a byly sešlejší než zdivo obvodové stoky z roku 1412, tedy z dob, kdy ménilmontantský potok byl povýšen na velkou stoku pařížskou, což je takové povýšení, jako když se nějaký sedlák stane prvním královským komorníkem; je to něco podobného, jako když jelimánka promění v zámeckého pana France.

Tu a tam se domnívali, že našli – zejména pod soudním palácem – kobky starých vězení, jež byly vestavěny přímo do stoky. Hnusné _inpace._ V jedné z těch cel visel železný obojek. Všechna vězení zazdili. Některé nálezy byly prapodivné; mezi jiným našli kostru orangutana, který zmizel roku 1800 z Botanické zahrady. Toto zmizení pravděpodobně souviselo s pověstným a nepopiratelným zjevením ďábla v ulici Bernardins v posledním roce osmnáctého století. Chudáček čert se pak utopil ve stoce.

Pod dlouhým klenutým vedením, které končilo u Arche Marion, našli dokonale zachovanou nůši ženského prádla a šatstva, což vzbudilo u znalců hotový obdiv. Bahno, do něhož se už stokaři neohroženě pouštěli, všude oplývalo vzácnými předměty, zlatými a stříbrnými šperky, drahokamy a mincemi. Kdyby byl nějaký obr procedil stoku, byl by našel ve svém sítu bohatství celých staletí. Na místě, kde se větvila stoka do ulice Temple a do ulice Sainte-Avoye, sebrali podivnou památku, hugenotskou měděnou minci, která měla na jedné straně obraz prasete s kardinálským kloboukem a na druhé vlka s tiárou na hlavě.

K nejpodivnějšímu setkání došlo u vchodu do hlavní stoky. Tento vchod byl kdysi uzavřen mříží, z níž zůstaly už jen stěžeje. Na jedné z nich visel beztvárný a špinavý hadr, který tam asi uvízl cestou, vlál tam ve stínu a pomalu se rozpadával. Bruneseau k němu přiblížil svou svítilnu a cár si prohlížel. Byl to nejjemnější batist a na jednom z jeho méně rozpadlých cípů bylo vidět heraldickou korunku, vyšitou nad těmito sedmi písmenami: LAVBESP. Byla to markýzská korunka a oněch sedm písmen znamenalo _Laubespine._ Poznali, že to, co mají před očima, je kus Maratova rubáše. Marat měl ve svém mládí, v době, kdy patřil jako zvěrolékař k domu hraběte artoiského, milostné pletky s jednou vznešenou dámou. Z tohoto historicky prokázaného milostného poměru mu zůstalo prostěradlo. Zatoulaná věc nebo upomínka. A když zemřel, pohřbili ho v něm, protože to bylo jediné trochu jemné prádlo, které měl doma. Staré ženy zahalily tohoto tragického přítele lidu do rubáše, v němž bylo i kus rozkoše.

Bruneseau šel dále. Nechali hadr hadrem; nezničili jej. Z opovržení nebo z úcty? Marat si zasluhoval obojí. A potom, osud byl v něm dost zřetelně vtištěn, aby si každý rozmyslil dotknout se ho. Věcem, které náležejí hrobu, je třeba nechat místo, které si našly. Celkem to byla podivná relikvie. Jedna markýza na tom prostěradle spávala, Marat v něm zpráchnivěl, prošlo Panteonem a skončilo u krys ve stoce. Ten kus prádla z ložnice, jehož všechny záhyby kdysi tak radostně kreslil Watteau, byl nakonec hoden toho, aby se na něj upřeně zadíval Dante.

Úplná prohlídka pařížského podzemního kaliště trvala sedm let, od roku 1805 až do roku 1812. Při svých cestách Bruneseau značkoval, řídil a dokončoval význačné práce; v roce 1808 snížil koryto stoky Ponceau a vytvořil všude nové spoje, v roce 1809 vedl stoku pod ulicí Saint-Denis až k fontáně Innocents; v roce 1810 pracoval pod ulicí Froidmanteau a pod Salpêtriére; v roce 1811 pod ulicí Neuve-des-Petits-Pères, pod ulicí Mail, pod ulicí Écharpe, pod náměstím Royale; v roce 1812 pod ulicí Paix a pod třídou Antin. Zároveň dal dezinfikovat a větrat celou síť. V druhém roce své práce si Bruneseau přibral na pomoc svého zetě Nargauda.

Takto vyčistila stará společnost na začátku století své dvojité dno a upravila svou stoku. Když nic víc, aspoň tohleto – a pořádně.

Křivolaká, rozpukaná, zbavená dlažby, rozpraskaná, přervaná žumpami, hrbolatá s roztodivnými záhyby, bezdůvodně stoupající a klesající, zapáchající, divoká, krutá, potopená do tmy, s trhlinami v dlažbě a se šrámy po zdích, strašlivá, taková byla za starodávna pařížská stoka. Chodby se větvily všemi směry, příkopy se křížily, dělily, protínaly, na některých místech tvořily hvězdice jako v podkopech, slepé kouty a slepé uličky, na klenutí kvetl ledek, žumpy zapáchaly, stěny lišejovitě prosakovaly, se stropu krápalo, tma; nic se nevyrovnalo hrůze starodávného vředovitého podzemí, tohoto zažívajícího ústrojí Babylonu, sluji, jámě, propasti protkané ulicemi, titánské krtině, v níž lidský duch jako by viděl, jak se v přítmí, v kalu, který býval kdysi nádherou, míhá onen ohromný slepý krtek – minulost.

Tak takhle jsme vypadali.

## (5)  
Nynější pokrok

  

Dnes je stoka čistá, chladná, rovná, bezvadná. Je téměř vzorným obrazem toho, co se v Anglii označuje slovem „respectable“. Je přijatelná a našedivělá; tažená podle šňůry; dalo by se říci, že je vyšňořená. Podobá se dodavateli, který se stal státním radou. Je v ní téměř jasno. Bahno se tam chová slušně. Na první pohled by ji člověk měl za podzemní chodby, jež bývaly kdysi, za starých dobrých časů, „kdy národ miloval svého krále“, tak běžné a tak užitečné pro útěk panovníků a princů. Nynější stoka je krásná; vládne v ní čistý sloh; klasický, přímočarý alexandrín, který se po vypuzení z poezie patrně uchýlil do architektury a je jakoby přímíchán do všech kamenů té dlouhé temné a bělavé klenby; každý odtokový žlab je arkáda; ulice Rivoli je školským příkladem stoky. Ostatně je-li geometrická linie někde na svém místě, tedy jistě v kalovém korytu velkého města. Tam má být všechno podřízeno nejkratší cestě. Stoka dnes na sebe vzala úřední vzezření. I policejní zprávy, které se jí někdy týkají, jí prokazují větší úctu. Výrazy, jichž se o ní užívá v administrativním jazyce, jsou nadnesené a důstojné. Tomu, co se dříve nazývalo střevem, se teď říká galerie; čemu se říkalo díra, se dnes říká světlík. Villon by už své příležitostné obydlí nepoznal. Ta podzemní síť má však stále své nepamětné obyvatelstvo hlodavců, které se zde hemží víc než kdy jindy; čas od času se krysa, starý vousáč, odváží vystrčit hlavu z okénka stoky a pozoruje Pařížany; ale i ta havěť si zvyká, spokojená, že má svůj podzemní palác. Stoka ztratila svou původní divokost. Déšť, který dřívější stoku špinil, nynější stoku oplachuje. Ale příliš jí nedůvěřujte. Jsou v ní ještě jedovaté plyny. Je spíše pokrytecká než bezúhonná. Policejní prefektura a zdravotní komise se marně namáhají. Přes všechna větrací a ozdravovací zařízení vydechuje stoka podezřelý zápach jako Tartuffe po zpovědi.

Přiznejme si, že odplavováním odpadků vzdává stoka hold civilizaci, a jako je Tartuffovo svědomí pokrok proti Augiášovu chlévu, tak je jisto, že se pařížská stoka zlepšila.

Je to víc než pokrok; je to transmutace. Mezi bývalou a nynější stokou se odehrála revoluce. Kdo provedl tu revoluci?

Muž, na něhož každý zapomíná a jehož jsme už jmenovali: Bruneseau.

## (6)  
Budoucí pokrok

  

Vyhloubit pařížskou stoku nebyla malá námaha. Pracovalo na ní deset posledních století, aniž ji dokončilo, jako nemohlo dokončit Paříž. A vskutku, stoka prodělává všechny nárazy, které prodělával růst Paříže. Leží v podzemí jako ďábelská chobotnice s tisíci chapadly, která se rozrůstá pod městem právě tak, jak roste město nahoře. Kdykoli město razí novou ulici, stoka natáhne nové chapadlo. Stará monarchie vybudovala jen třiadvacet tisíc tři sta metrů stoky; tam to dotáhla Paříž do 1. ledna 1806. Od té doby, k níž se hned vrátíme, se v díle s úspěchem a rázně dále pokračovalo; Napoleon vystavěl – tato čísla jsou zajímavá – čtyři tisíce osm set čtyři metry; Ludvík XVIII. pět tisíc sedm set devět; Karel X. deset tisíc osm set třicet šest; Ludvík Filip devětaosmdesát tisíc dvacet; republika z roku 1848 třiadvacet tisíc tři sta osmdesát jeden; nynější vláda sedmdesát tisíc pět set; celkem dodnes dvě stě dvacet šest tisíc šest set deset metrů; šedesát mil stoky; nesmírné vnitřnosti Paříže. Tajemná větvení, jež bez ustání pracují; neznámá a nesmírná stavba.

A jak vidíme, je dnes pařížské podzemní bludiště desateronásobkem toho, čím bylo na počátku století. Těžko si umíme představit všechnu vytrvalost a úsilí, kterých bylo třeba, aby byla stoka přivedena na dnešní poměrně dokonalou úroveň. Jen s velkými obtížemi se podařilo bývalému monarchistickému režimu – a v posledních deseti letech osmnáctého století revoluční radnici – prorazit pět mil stok, které byly postaveny před rokem 1806. Všechny možné překážky se těmto pracím stavěly v cestu; jedny vyplývaly z povahy půdy, druhé vycházely přímo z předsudků pařížského dělného lidu. Paříž je postavena na hornině, která se mimořádně vzpírá motyce, krumpáči, vrtačce a vůbec lidskému usilování. Není nic nesnadnějšího než prorazit a proniknout tímto geologickým útvarem, na němž se usadil podivuhodný útvar historický, kterému říkáme Paříž; naplavené podzemní vrstvy se počnou vzpírat, jakmile je člověk svou prací zneklidní. Jsou to tekuté jíly, prameny vody, tvrdé skály, měkké a hluboké bahno, jemuž odborná věda říká kuřavka. Špičák se jen namáhavě zasekává do vápencových vrstev, prostoupených velmi tenkými proužky jílu a břidlicových nánosů, do nichž se otiskly skořápky ústřic z prediluviálních oceánů. Někdy si pramen náhle prorazí cestu v započaté klenbě a zaplaví dělníky; nebo vyrazí proud slinu a se zběsilostí vodopádu láme nejsilnější podpěrné trámy jako sirky. Nedávno bylo nutno vést sběrnou stoku v La Villette pod kanálem Saint-Martin; úřady nedovolily odčerpat vodu z průplavu a přerušit plavbu. Při hloubení sběrné stoky pod kanálem vznikla v lůžku průplavu trhlina, voda zaplavila podzemní pracoviště, pumpy nestačily vodu odčerpat. Přivolaný potápěč zjistil trhlinu při vjezdu do průplavu a jen taktak se podařilo průrvu utěsnit. S tekutými písky, do nichž se člověk boří a může zmizet před očima, se ostatně setkáváme i blízko Seiny nebo i dosti daleko od řeky, jako například v Belleville, v Grande-Rue a v průchodu Lunière. Připočtěte k tomu, že člověka mohou zadusit otravné plyny a že půda, která se náhle propadá, může dělníka pohřbít. A nezapomeňte na tyfové bacily, které dělníky ohrožují. Za našich dnů zahynul při práci v podzemí stavbyvedoucí Monnot. Hloubil štolu v Clichy, která měla odebírat vodu z řeky Ourcq; práce byla prováděna v průkopu deset metrů hlubokém. Přes všechny potíže – boky průkopu se sesouvaly, shnilé vydřevení a stojky se často bortily – podařilo se Monnotovi sklenout říčku Bièvre od bulváru Hôpital až k Seině. Aby ochránil Paříž od přívalů vody z Montmartru, uvolnil odtok devítihektarové bažiny, která zahnívala u brány Martyrs; vybudoval soustavu stok od bariéry Blanche k cestě do Aubervilliers za pouhé čtyři měsíce, pracuje se svými dělníky ve dne v noci v hloubce jedenácti metrů; a když provedl nevídanou věc, když bez průkopu a v hloubce šesti metrů pod povrchem prorazil podzemím stoku ulice Barre-du-Bec, stavbyvedoucí Monnot zemřel. Při práci v podzemí zahynul další inženýr jménem Duleau. Sklenul na tři tisíce metrů stok ve všech končinách Paříže, od ulice Traversière-Saint-Antoine až do ulice Lourcine; rozvětvil kanál Arbalète; aby svedl dešťové záplavy, které ohrožovaly křižovatku Censier-Mouffetard, zbudoval na kamenném a betonovém podkladu v tekutém písku stoku Saint-Georges a provedl nebezpečné snížení koryta v poboční stoce ulice Notre-Dame-de-Nazareth.

O těchto hrdinských činech se nevydávaly úřední zprávy, ačkoliv jsou mnohem užitečnější než hloupé zabíjení na bojištích.

Roku 1832 nebyly pařížské stoky zdaleka tím, čím jsou dnes. Bruneseau uvedl věc do pohybu, ale musela se objevit cholera, aby se zahájilo rozsáhlá přestavba, která byla dokončena později. Překvapuje například, že v roce 1821 zůstala část okružní stoky, která se jmenovala jako v Benátkách Grand Canal, nepřeklenuta a hnila pod širým nebem v ulici Gourdes. Teprve v roce 1823 našlo město Paříž ve své tobolce dvě stě šedesát šest tisíc osmdesát franků šest centimů. kterých bylo třeba, aby ta ohavnost zmizela. Tři sběrné šachty: Combat, Cunette a Saint-Mandé – se svými odpadovými žlaby, stroji, kalojemy a čisticími kanály pocházejí teprve z roku 1836. Podzemní pařížské bahniště bylo obnoveno a za čtvrt století, jak jsme řekli, víc než zdesateronásobeno.

Před třiceti lety, v době povstání dne 5. a 6. června, byly ještě v mnoha úsecích téměř původní stoky. Četné ulice, dnes bombírovaně dlážděné, byly tehdy rozježděnými silnicemi. Pod srázným svahem, kde se ulice sbíhaly nebo křižovaly, bylo na zemi velmi často vidět široké čtverhranné mříže z hrubých tyčí, jejichž železo vyhlazené kroky chodců se lesklo. Tyto vyhlazené mříže byly nebezpečné povozům, protože na nich klouzali koně. Úřední řeč jmenovala ta srázná místa a mříže docela výstižně zlomvaz. V roce 1832, ve spoustě ulic, v ulici Étoile, v ulici Saint-Louis, v ulici Temple, v ulici Vieille-du-Temple, v ulici Notre-Dame-de-Nazareth, v ulici Folie-Méricourt, na nábřeží Fleurs, v ulici Petit-Musc, v ulici Normandie, v ulici Pont-aux-Biches, v ulici Marais, v předměstí Saint-Martin, v ulici Notre-Dame-des-Victoires, v předměstí Montmartru, v ulici Grange-Batelière, na Champs-Élysées, v ulici Jacob a v ulici Tournon, stará gotická stoka ještě cynicky ukazovala své jícny. V hrubém kamenném zdivu zívaly s vrcholnou nestoudností tyto otvory, které bývaly někdy obstaveny patníky.

V roce 1806 měla Paříž téměř tolik stok jako v květnu 1663, pět tisíc tři sta dvacet osm sáhů. Po Bruneseauovi, 1. ledna 1823, jich měla čtyřicet tisíc tři sta metrů. Od roku 1806 do roku 1831 se ročně vystavělo průměrně sedm set padesát metrů: od té doby se každý rok vybudovalo osm až deset tisíc metrů galerie a k stavbě na betonovém podkladě se používalo štěrku s maltou z hydraulického vápna. Stál-li metr dvě stě franků, nynějších šedesát mil pařížské stoky by stálo osmačtyřicet miliónů.

Vedle národohospodářského pokroku, který jsme zdůraznili na počátku, připojují se k otázce pařížské stoky závažné problémy veřejné hygieny.

Paříž je položena mezi dvěma vrstvami, vrstvou vodní a vrstvou vzduchovou. Vodní vrstva je uložena dosti hluboko v zemi, ale byla už dvakrát navrtána; je zásobována vodou ze zeleného pískovce, který leží mezi křídovým útvarem a jurským vápencem; představme si, že toto pískovcové ložisko tvoří kotouč o poloměru pětadvaceti mil; do něho prosakují mnohé řeky a říčky; z grenellské studně pijeme ve sklenici Seinu, Marnu, Yonnu, Oisu, Aisnu, Cher, Viennu a Loiru. Vodní vrstva je hygienicky bezvadná, přichází především z oblak a potom ze země; vrstva vzduchová je nezdravá, protože vychází ze stoky. Všechny otravné výpary ze stoky se mísí se vzduchem, který vydechuje město; odtud nevalná kvalita vzduchu. Bylo vědecky zjištěno, že vzduch nad hnojištěm je čistší než vzduch nad Paříží. Až se o to přičiní pokrok, až se zdokonalí stroje a až si to lidé uvědomí, bude se užívat vodní vrstvy k čistění vrstvy vzduchové. Tolik jsme byli nuceni říci o splachování stoky. Chápete jistě, že splachováním stoky rozumíme vracení kalu zemi, vracení hnojivá půdě a mrvy polím. Tímto jednoduchým činem zmenšíme bídu a zvýšíme zdraví veškeré lidské společnosti. Dnes se šíří nemoci z Paříže paprskovitě na padesát mil okolo Louvru, bereme-li jej jako střed morového kola.

Dalo by se říci, že po deset století je stoka chorobou Paříže. Stoka je neřest, kterou má město v krvi. Lidový pud se v tom směru nikdy nemýlil. Řemeslo čističe stok bylo kdysi téměř tak nebezpečné a lidu stejně odporné jako řemeslo rasovo, které budilo hrůzu a bylo přenecháváno katovi. Jen vysoká mzda přinutila zedníka, aby se odhodlal zmizet v tom smrdutém příkopu; žumpařův žebřík váhal se tam vnořit; říkávalo se: _sestoupit do stoky, to je jako být jednou nohou v hrobě;_ a už jsme řekli, že hrůzné pověsti obestíraly tuto hroznou stoku, obávané shromaždiště vyvrhelů, které nese stopu revolucí světa i revolucí lidstva a v němž nacházíme stopy všech kataklyzmat od předpotopní škeble až k Maratovu cáru.

  

[^93]: Něm. autor _Využití organické chemie v zemědělství_ (1840).

[^94]: Lutum, lat. bláto, Paříž se jmenovala latinsky Lutetia Parisiorum.

[^95]: Mystik 16. století, prosazoval volné mravy, v Münsteru se prohlásil za krále Siónu.

[^96]: Podle palic, které uloupili v Arzenálu za Karla VI.

[^97]: Vizionář upálený zaživa r. 1663.

[^98]: Slavný chemik (1755–1809).
