---
title: KNIHA PATNÁCTÁUlice Homme-Armé
contentType: prose
---

## _(1)  
Pijavý papír všechno vyzvonil_

Co jsou křeče města proti bouřím duše? Člověk je ještě hlubší záhada než lid. Jean Valjean byl v této chvíli zmítán strašnou bouří. Všechny propasti se v něm otevřely. Zmítal se jako Paříž na prahu strašné a temné revoluce. Stačilo na to několik hodin. Jeho osud a svědomí se náhle zatáhlo stínem. Jako o Paříži, tak i o něm se mohlo říci: dvě zásady stojí proti sobě. Bílý a černý anděl se chystají k zápasu na mostě nad propastí. Kdo koho svrhne? Kdo zvítězí?

V předvečer onoho dne, 5. června, se Jean Valjean usadil s Cosettou a Toussaintkou v ulici Homme-Armé. Tam ho čekalo rozuzlení.

Cosetta se nepřestěhovala z ulice Plumet bez odporu. Poprvé co žili vedle sebe, se Cosettina vůle lišila od toho, co chtěl Jean Valjean, a jestliže se jejich vůle nesrazily, alespoň si odporovaly. Na jedné straně stála námitka, na druhé nepovolnost. Nečekaná rada: „Odstěhujte se,“ hozená neznámou osobou, pobouřila Jeana Valjeana do té míry, že byl neoblomný. Domníval se, že ho vypátrali a pronásledují. Cosetta musila ustoupit.

Oba došli do ulice Homme-Armé, aniž otevřeli ústa a řekli si jediné slovo, protože oba byli pohrouženi do vlastních myšlenek; Jean Valjean byl tak zneklidněn, že mu ušla Cosettina zasmušilost, a Cosetta byla tak smutná, že si nepovšimla neklidu Jeana Valjeana.

Jean Valjean odvedl i Toussaintku, což za předešlých stěhování nedělával. Tušil, že se do ulice Plumet už asi nevrátí, a nemohl stařenu ani opustit, ani ji zasvětit do svého tajemství. Ostatně cítil, že je mu oddána a že je na ni spolehnutí. Zrazuje-li pána sluha, začíná to zvědavostí. A Toussaintka byla jaksi předurčena být služebnou Jeana Valjeana, protože nebyla zvědavá. Koktavě říkávala po svém způsobu barnevillské venkovanky:

„Jsem, jaká jsem. Jdu si po své práci a do ostatního mi nic není.“

Při odchodu z ulice Plumet, který se velmi podobal útěku, Jean Valjean odnesl pouze kořenně navoněný vak, kterému Cosetta říkávala _nerozlučný._ Plné kufry by byly vyžadovaly posluhu, a posluhové jsou svědci. Objednali si fiakr ke dveřím ulice Babylone a odjeli.

Jenom stěží dostala Toussaintka svolení, aby směla přibalit trochu prádla, šatů a toaletních potřeb. Cosetta si odnesla jen dopisní podložku.

Jean Valjean, aby ještě lépe utajil odchod, zařídil všechno tak, že pavilón v ulici Plumet opustili teprve za šera, což poskytlo Cosettě čas napsat Mariovi lístek. Do ulice Homme-Armé dojeli až v noci.

Mlčky ulehli.

Byt v ulici Homme-Armé byl na zadním dvoře v druhém poschodí; byly to dvě ložnice, jídelna a přilehlá kuchyň s přepážkou, za níž stálo popruhové lůžko pro Toussaintku. Jídelna byla zároveň předpokojem a oddělovala obě ložnice. Byt byl vybaven potřebným nábytkem a nádobím.

Člověk se právě tak rychle uklidní, jako se znepokojí; taková už je lidská povaha. Sotva byl Jean Valjean v ulici Homme-Armé, už mizela jeho úzkost a postupně se rozptylovala. Některá místa skutečně uklidňují a jaksi mechanicky působí na ducha. Temná ulice, klidné sousedství. Jean Valjean cítil, jak nakažlivý je klid v té starobylé pařížské uličce, tak úzké, že byla pro povozy uzavřena kládou položenou na dvou sloupech, a tak němé a hluché uprostřed městského ruchu; byla tmavá i za bílého dne, a abych správně řekl, neschopná jakéhokoli vzrušení mezi dvěma řadami vysokých stoletých domů, které mlčely jako starci, však na to měly léta. Byla to tichá a zapomenutá ulička. Zde si Jean Valjean oddychl. Je možné, že by ho tam vypátrali?

Jeho první starostí bylo, aby měl _nerozlučný_ kufřík vedle sebe.

Spal dobře. Noc umí poradit, a dodejme: také uklidnit. Nazítří ráno se Jean Valjean probudil téměř veselý. Jídelna mu připadala hezká, ačkoliv byla ošklivá; byl tam starý kulatý stůl, nízká kredenc, nad ní nakloněné zrcadlo, a vedle červotočivé křeslo a několik židlí plných Toussaintčiných balíků.

V jednom z těch balíků bylo možno trhlinou zahlédnout Val­jeanův stejnokroj národního gardisty.

Cosetta si dala přinést polévku do svého pokoje a objevila se až večer.

Toussaintka, která přecházela sem a tam a zaměstnávala se zařizováním domácnosti, postavila k páté hodině na stůl studené kuře a Cosetta se na ně z úcty k otci alespoň podívala.

Potom předstírala úpornou migrénu, dala Jeanu Valjeanovi dobrou noc a zavřela se v ložnici. Jean Valjean s chutí snědl kuřecí křídlo, opřel se o stůl a poněkud upokojen začínal nabývat pocitu bezpečnosti.

Při svém střídmém obědě si nejasně všiml dvou tří koktavých pokusů Toussaintky, která mu řekla: „To je mela, v Paříži se bijou!“ Ale byl tak pohroužen do spousty osobních starostí, že ta slova nevnímal. Vlastně je přeslechl.

Vstal a chodil od okna ke dveřím a ode dveří k oknu a byl čím dál tím klidnější.

S klidem se mu vrátil jediný zájem, Cosetta. Ne že by ho byla nějak vzrušila její migréna, malý nervový záchvat, chvilkové trucování dívenky – mráček, který se ve dvou třech dnech rozplyne, ale myslil na její budoucnost a jako obyčejně myslil na ni s něhou. Vlastně neviděl, proč by se šťastný život neměl vrátit do starých kolejí. Někdy se všechno zdá nemožné a jindy zas je všechno snadné. Jean Valjean prožíval právě svou dobrou chvíli. Ta přicházívá obyčejně po chvíli špatné jako den po noci podle zákona o střídání protiv, který je přírodním zákonem a jemuž povrchní lidé říkají antiteze.

V klidné uličce, kam se Jean Valjean uchýlil, se zbavil všeho, co ho poslední dobou znepokojovalo. A snad proto, že už zažil mnoho chmurného, začínal si teď všímat jasnícího se nebe. Už to bylo dobré, že odešel z ulice Plumet bez potíží a bez nehody. Snad by bylo dobře, kdyby na nějakou dobu odešel i z Francie, byť by to bylo jen na několik měsíců, a odebral se do Londýna. Dobrá, půjde. Ať někam ve Francii, nebo do Anglie, jen když je s ním Cosetta! Cosetta byla jeho národností. Cosetta stačila, aby byl šťasten. Myšlenka, že by snad on sám ke Cosettinu štěstí nestačil, myšlenka, která kdysi bývala příčinou horeček a nespavosti, mu v tuto chvíli ani nepřišla na mysl. Byl vysílen prožitými útrapami a byl teď optimistou. Připadalo mu, že Cosetta je jeho, protože je s ním a u něho; byl to zrakový klam, jaký už leckdo zakusil. V duchu si již zařizoval odjezd do Anglie s Cosettou a pamatoval přitom na všemožné pohodlí. V perspektivě svých snů viděl, jak se jeho štěstí znovu obnovuje a že naprosto nezáleží na tom, kde to bude.

Přecházel dlouhými, volnými kroky po pokoji až do chvíle, kdy jeho pohled dopadl znenadání na něco nezvyklého.

Před sebou v nakloněném zrcadle, které viselo nad kredencí, spatřil čtyři řádky, jež mohl jasně přečíst:

  

_Můj drahý,_

_otec bohužel chce, abychom odešli ihned. Dnes večer budeme v ulici Homme-Armé číslo 7. Za týden jsme v Anglii._

_4. června_

COSETTA

Jean Valjean se ohromen zastavil.

Cosetta totiž po přestěhování položila svou sací podložku na kredenc pod zrcadlo, v bolestné úzkosti ji tam zapomněla a nevšimla si, že ji nechala otevřenu právě na stránce, na níž osušila čtyři psané řádky, které odevzdala mladému dělníkovi, když procházel ulicí Plumet. Písmo se otisklo do pijavého papíru.

Zrcadlo odráželo písmo.

Tak vznikl obraz, který se v geometrii nazývá obrazem souměrným: obrácené písmo na pijavém papíru se v zrcadle opět změnilo do původní podoby; Jean Valjean měl před očima dopis, který Cosetta napsala předešlého večera.

Bylo to prosté a ohromující.

Jean Valjean došel k zrcadlu. Přečetl čtyři řádky, ale nevěřil tomu. Připadaly mu jako zjevení v záři blesku. Byla to halucinace. To přece není možné. To není pravda.

Pomalu počal zřetelněji vnímat; podíval se na Cosettin pijavý papír a vrátil se mu cit pro skutečnost. Vzal podložku a řekl:

„Tedy odtud to pochází.“

Horečně prohlédl čtyři řádky otištěné na pijavém papíru, převrácená písmena, která tvořila podivnou čmáranici, a neviděl, že by dávala smysl. A tu si řekl:

„Ale to nic neznamená. Tady není nic napsáno.“

Zhluboka a s nevyslovitelným ulehčením si oddychl. Kdo nepoznal ve strašných chvílích takovou hloupou radost? Duše se nepoddá zoufalství, dokud nevyčerpá všechny naděje.

Držel podložku v ruce a pozoroval ji, hloupě, šťastně, téměř hotov vysmát se přeludu, kterému podlehl. Náhle však jeho zrak padl do zrcadla a Jean Valjean znovu spatřil zjevení. Čtyři řádky se objevily s neúprosnou přesností. Tentokrát to nebyl zrakový přelud. Opakování potvrzuje skutečnost; dalo se to nahmatat, bylo to písmo, jehož obraz byl obrácen v zrcadle. Pochopil.

Jean Valjean zavrávoral, upustil podložku a zhroutil se do starého křesla vedle kredence, s hlavou skleslou, se skelným, plachým pohledem v očích. Říkal si, že je to jasné, že světlo světa se pro něho navždycky zatmělo, že Cosetta to zřejmě někomu napsala. A tu uslyšel svou duši, teď již opět hrůzostrašnou, jak z temnot vyrazila tlumený výkřik. Zkuste vzít lvovi z klece psa!

Podivné a smutné bylo, že Marius v tuto chvíli ještě neměl Cosettin dopis v rukou; náhoda jej zrádně donesla Jeanu Valjeanovi, dřív než byl doručen Mariovi.

Žádné životní útrapě se doposud nepodařilo Jeana Valjeana srazit. Prošel strašnými zkouškami; nebyl ušetřen jediné rány osudu; spikl se proti němu krutě, zahrnul ho svou zlobou a vydal napospas přehmatům společnosti. Jean Valjean však neustoupil, neohnul páteř před ničím. Podstoupil všechny, i nejhorší zkoušky, bylo-li třeba; obětoval svou znovu vydobytou nedotknutelnost, vydal v nebezpečí svobodu, hlavu, všechno ztratil, všechno vytrpěl a zůstal nesobecký, klidný, takže chvílemi mohl být považován za mučedníka, který zapomíná sebe sama. Jeho svědomí, uvyklé všem útokům protivenství, mohlo být považováno za nedobytné. Nuže ten, kdo by byl teď do jeho svědomí viděl, byl by zjistil, že v této chvíli ochabuje.

Vždyť ze všeho trápení, které podstupoval na dlouhé cestě muk, bylo tohle nejstrašnější. Nikdy nebyl sevřen hroznějšími kleštěmi. Cítil, jak v něm bouří všechny utajené city. Cítil, jak se mu přiskřipuje neznámá céva. Běda! Ztráta milované bytosti je strašná a je svrchovanou, vlastně jedinou zkouškou.

Ubohý starý Jean Valjean jistěže Cosettu miloval jenom jako otec; ale jak jsme již dříve naznačili, prázdnota života připojila k této otcovské lásce všechny lásky ostatní: miloval Cosettu jako dceru, miloval ji jako matku, miloval ji jako sestru; a protože nikdy neměl ani milenku, ani manželku, protože příroda je věřitel, který nepřijímá protestovanou směnku, tedy i tento cit, který může chybět nejméně, mísil se s ostatními nejistě, neuvědoměle, až slepě čistě, bezděčně, nebesky, andělsky; byl to spíš pud než cit, bylo to spíš kouzlo než pud, kouzlo nepozorovatelné, neviditelné, ale skutečné; láska v pravém slova smyslu, nejasná a neposkvrněná, byla něžnost sama, byla jako zlatá žilka v tmavé a netknuté hornině.

Vzpomeňte na duševní stav, který jsme tu již popsali. Manželství mezi nimi nebylo možné, ani spojení duší, ale bylo jisto, že se sloučily jejich osudy. Jean Valjean nepoznal za svého dlouhého života nic, co by stálo za lásku, vyjma Cosettu, to jest mládí. Vášně a lásky, které jdou po sobě, nevytvořily v něm stupnici zeleně, přecházející ze světle zelené do temně zelené, jak ji pozorujeme na listí, jež přečkalo zimu, a na mužích, kteří přečkali padesátý rok. Zkrátka, potřeba vnitřního souladu, souhrn, z něhož vyplynula nedotčená ctnost, učinily nakonec z Jeana Valjeana Cosettina otce. Byl to divný otec, ukovaný z dědečka, syna, bratra a manžela; byl to otec, který v sobě zahrnoval i matku; otec, který Cosettu miloval a zbožňoval, jemuž byla světlem, domovem, rodinou, vlastí, rájem.

A proto když viděl, že to všechno končí, že mu Cosetta uniká, že mu vyklouzla z rukou, že se odklání, že se proměnila v oblak, ve vodu, když se pohledem na zdrcující svědectví přesvědčil, že někdo jiný je cílem a předmětem její touhy a přáním jejího srdce, ten že je milencem a on jenom otcem, že tedy pro ni už není ničím, když už nemohl o tom pochybovat, když si už řekl: „Uniká mi,“ překročila jeho bolest všechny lidské meze. Tolik učinil, aby došel až sem! Kam? K tomu, že není ničím. V tu chvíli, jak jsme už řekli, pocítil, jak jím zachvívá od hlavy až k patě vzpoura. Až po kořínky vlasů cítil, jak se v něm probudilo nesmírné sobectví a bývalé já zařvalo v propastech tohoto muže.

Někdy se v nitru člověka všechno hroutí. Zoufalá jistota se ho zmocní teprve tehdy, když rozdrtil a vymýtil hlubinné prvky, které jsou často jeho vlastní podstatou. Dojde-li bolest až sem, všechny síly svědomí se splaší a dají se na útěk. To jsou osudové krize. Málokdo z nich vyjde podoben sám sobě a pevně odhodlán plnit svou povinnost. Je-li hranice utrpení překročena, poruší se i nejneotřesitelnější ctnost.

Znovu vzal Jean Valjean podložku a znovu se přesvědčil; zůstal skloněn a jako zkamenělý; díval se upřeně na čtyři nepopiratelné řádky: takový smutek na něho dolehl, že se zdálo, jako by se bořilo samo nitro jeho duše. Se zdánlivým a strašným klidem zkoumal svůj objev zvětšovacím sklem svého snění; hrozná je podívaná na člověka, dostoupí-li klid chladu sochy.

Měřil dlouhou cestu, kterou jeho osud prošel, aniž on o tom co tušil; vzpomněl si na obavy loňského léta, které tak pošetile zahnal; znal tu propast; bylo to stále totéž; jenomže teď nebyl Jean Valjean na jejím pokraji, ale na dně.

Bylo to neslýchané a bolestné; spadl tam, aniž si toho všiml. Všechno světlo života mu zhaslo, jemu, jenž si stále myslil, že je na výsluní.

Pudově vycítil pravdu. Spojil některé okolnosti, některá data, některá Cosettina zardívání a blednutí a řekl si:

„To je on!“

Chápající zoufalství je zázračný luk, který se nikdy nemine cíle. Hned první domněnka zasáhla Maria. Nevěděl, jak se jmenuje, ale hned ho našel. Na pozadí neúprosné vzpomínky zřetelně spatřil neznámého pobudu z Lucemburské zahrady, toho mizerného sukničkáře, který slídí po dobrodružství, románového darmošlapa, hlupáka, ničemu, neboť považoval za ničemnost dívat se něžně na dívky, které mají vedle sebe milujícího otce.

Když se ubezpečil, že v pozadí toho všeho vězí onen mladý muž a že všechno pochází od něho, tu Jean Valjean, obrozený člověk, který tolik zdokonalil svého ducha, člověk, který se tolik vynasnažil, aby proměnil život, bídu a všechno neštěstí v lásku, podíval se do svého nitra a spatřil tam příšeru. Nenávist.

Velké bolesti bývají provázeny sklíčeností. Berou všechnu odvahu. Člověk, kterého navštíví, cítí, že od něho něco odchází. V mládí bývá jejich návštěva chmurná; později je zhoubná. Ovšem i dokud je krev horká, dokud jsou vlasy černé, dokud se hlava drží zpříma na ramenou jako plamen na pochodni, dokud ze svitku osudu ještě mnoho neubylo, dokud srdce, plné žádoucí lásky, jeví záchvěvy, na které může dostat odpověď, dokud máme před sebou čas, kdy všechno můžeme napravit, dokud na nás čekají všechny ženy a všechny úsměvy a celá budoucnost a celý obzor, dokud životní síla je nedotčena, je zoufalství strašnou věcí; což potom ve stáří, kdy léta ubíhají čím dál tím vybledlejší, když se octnete v soumračné hodině a vidíte, jak se rozsvěcují světla hrobu?

Zatímco přemýšlel, vstoupila Toussaintka. Jean Valjean vstal a otázal se:

„Kde to je, nevíte?“

Ulekaná Toussaintka ze sebe jen vypravila:

„Prosím?“

Jean Valjean řekl:

„Před chvílí jste se zmínila, že se někde bijí.“

„Ach, ano, pane,“ odpověděla Toussaintka. „V tu stranu k Saint-Merry.“

Jsou bezděčná hnutí, která přicházejí bez přičinění z hloubi našich myšlenek. Asi pod vlivem podobného hnutí, které si pravděpodobně ani neuvědomil, se Jean Valjean za pět minut ocitl na ulici.

S nepokrytou hlavou seděl na patníku u dveří svého domu. Zdálo se, že naslouchá.

Nastala noc.

## (2)  
Gamén, nepřítel světel

Jak dlouho takto zůstal? Jaké byly přílivy a odlivy jeho tragického rozjímání? Vzpřímil se? Zůstal skloněn? Ohnul se natolik, že se zlomí? Mohl by se ještě vzchopit a opřít se ve svém svědomí o něco pevného? Snad by na to ani sám nedovedl odpovědět.

Ulice byla opuštěná. Znepokojení měšťané, kteří se chvatně vraceli domů, si ho sotva povšimli. V době nebezpečí si každý hledí svého. Lampář přišel jako obyčejně rozsvítit svítilnu proti dveřím čísla 7 a odešel. Jean Valjean by se byl nikomu, kdo by ho byl ve stínu pozoroval, nezdál živou bytostí. Seděl na patníku u dveří nehybně jako kus ledu. Zoufalství člověka zmrazuje. Ozvalo se zvonění na poplach a nejasný hluk blížící se bouře. Uprostřed křečovitého vyzvánění, provázejícího vzpouru, tloukly hodiny jedenáctou; lidská bytost je zvon šturmující na poplach; Bůh je uplývající hodina. Zvuk hodin Jeana Valjeana nevyrušil; ani se nepohnul. Zatím málem v tutéž chvíli zaduněl někde od tržnice výstřel, následoval druhý, ještě silnější, patrně výstřel na barikádu v ulici Chanvrerie, který, jak jsme viděli, odrazil Marius. Při tomto dvojím zadunění, jehož zběsilost ještě zvyšovala nehybná noc, se Jean Valjean zachvěl; vstal a obrátil se směrem, odkud hluk přicházel; pak znovu klesl na patník, zkřížil paže a hlava mu pozvolna klesala na prsa.

Pokračoval v ponuré samomluvě.

Náhle zvedl oči; někdo šel ulicí, slyšel nablízku kroky, podíval se a ve světle lucerny spatřil na rohu ulice vedoucí k Archívu mladou, bledou a rozzářenou tvář.

Gavroche právě došel do ulice Homme-Armé.

Chlapec se rozhlížel, zdálo se, že něco hledá. Jeana Valjeana velmi dobře viděl, ale ani ho nevnímal.

Když se Gavroche podíval vzhůru, prohlížel si i dolejšek domu; vystupoval na špičky, ohmatával dveře i okna v přízemí; všechny byly opatřeny závorami a visacími zámky. Když gamén prohlédl asi pět nebo šest oken takto zabarikádovaných domů, pokrčil rameny a řekl si pro sebe:

„I hrome!“

Pak se znovu zadíval nahoru.

Jean Valjean, který ještě před chvílí byl v takové náladě, že by se nebyl na nikoho podíval a na nikoho promluvil, cítil se neodolatelně nucen chlapce oslovit.

„Copak chceš, maličký?“

„No, mám hlad,“ odpověděl Gavroche bez váhání. „A vy jste taky maličký.“

Jean Valjean prohledal kapsu u vesty a vytáhl z ní pětifrank.

Ale Gavroche, který byl neposeda a těkal od jedné věci ke druhé, zdvíhal právě kámen. Povšiml si svítilny.

„Hele,“ pravil, „vy tu máte ještě světlo. Neřídíte se nařízením, přátelé. To je nepořádek. To vám ho musíme rozbít.“

Hodil kámen do svítilny, jejíž sklo spadlo s takovým řinkotem, že měšťané, přikrčení za okenicemi protějšího domu, se dali do křiku:

„To je jako v třiadevadesátém!“

Svítilna se prudce zakolíbala a zhasla. Ulice rázem potemněla.

„Tak, to bychom měli, stará uličko,“ ulevil si Gavroche, „nasaď si noční čepičku.“

A obrátil se k Jeanu Valjeanovi:

„Jakpak říkáte tomu obrovskému stavení tamhle na konci ulice? To je Archív, ne? Kdybychom tak mohli urazit ty ohavné tlusté sloupy. Z těch by se stavěla barikáda!“

Jean Valjean přistoupil ke Gavrochovi.

„Chudák,“ řekl si polohlasně sám k sobě, „má hlad.“

A dal mu do ruky pětifrank.

Gavroche zdvihl nos, protože byl udiven velikostí tohoto „velkého sou“, v temnotě se na něj podíval a jeho bělost ho oslnila. Znal pětifranky jenom z doslechu; jejich dobré jméno mu lahodilo; byl jako očarován a potěšen, že jej vidí tak zblízka. Řekl:

„Prohlédněme si tygra.“

Chvíli jej s nadšením pozoroval, potom se obrátil k Jeanu Val­jeanovi, podal mu peníz a důstojně řekl:

„Pane, raději roztloukám svítilny. Vezměte si to své divoké zvíře. Mě nepodplatíte. Má to pět drápů, ale mě to nepoškrábe.“

„Máš matku?“ otázal se Jean Valjean.

Gavroche odpověděl:

„Snad spíš než vy.“

„Nuže,“ pokračoval Jean Valjean, „uschovej peníz pro svou matku.“

Gavroche byl dojat, cítil, že jihne. Ostatně si všiml, že muž, s nímž hovořil, je bez klobouku, a to mu vnuklo důvěru. „Tedy,“ řekl, „to není proto, abych nerozbíjel svítilny?“

„Rozbij si, co chceš.“

„Vy jste hodný člověk,“ řekl Gavroche.

A vstrčil pětifrank do kapsy.

Protože jeho důvěra vzrostla, dodal:

„Jste z téhle ulice?“

„Ano. Proč?“

„Mohl byste mi ukázat číslo 7?“

„Proč právě číslo 7?“

Tu se chlapec zarazil obávaje se, že prozradil příliš mnoho; prohrábl si energicky vlasy a řekl:

„Ach, jenom tak.“

Myslí Jeana Valjeana probleskla myšlenka. Úzkost mívá podobné jasnozřivé chvíle. Řekl chlapci:

„Neseš snad dopis, na který čekám?“

„Vy?“ řekl Gavroche. „Vy přece nejste žena.“

„Dopis je pro slečnu Cosettu, není-liž pravda?“

„Cosettu?“ bručel Gavroche. „Myslím, že to je to divné jméno.“

„Nuže,“ pokračoval Jean Valjean, „to já jí tedy mám doručit ten dopis. Dej mi jej.“

„Pak tedy asi víte, že jsem poslán z barikády.“

„Zajisté,“ řekl Jean Valjean.

Gavroche vsunul ruku do jiné kapsy a vytáhl čtyřikrát přeložený papír.

Potom po vojensku zasalutoval.

„Té zprávy si važte,“ pravil. „Přichází od prozatímní vlády.“

„Dej to sem,“ řekl Jean Valjean.

Gavroche držel papír vysoko nad hlavou.

„Nemyslete si, že je to milostné psaníčko. Je to pro ženu, ale to je jako pro lid. My, my se bijeme, ale šetříme ženy. My nepatříme do světa, v němž šviháci posílají ženským psaníčka se zlatou ořízkou.“

„Dej mi to.“

„Vlastně,“ pokračoval Gavroche, „vypadáte jako docela hodný člověk.“

„Rychle mi to dej.“

„Tady to máte.“

A odevzdal Jeanu Valjeanovi list.

„A pospěšte si, pane Kozo, slečna Cosetta čeká.“

Gavroche byl spokojen, že se mu podařila slovní hříčka. Jean Valjean se zeptal:

„Mám odnést odpověď do Saint-Merry?“

„To byste tomu dal,“ zvolal Gavroche. „Dopis přichází z barikády v ulici Chanvrerie a já se tam vracím. Dobrou noc, občane!“

Gavroche odešel nebo lépe řečeno odletěl k místu, odkud přišel. S rychlostí vystřelené kule se vnořil do temnoty jako do otvoru; ulička Homme-Armé zapadla opět do ticha a samoty; podivný chlapec, který se skládal ze stínu a ze snu, mžikem zmizel v mlze tmavých řad domů a ztratil se v nich jako dým v temnotě; bylo by se mohlo říci, že se rozplynul, že zmizel, kdyby za několik minut po jeho zmizení nebyl hlučný třesk skla a nádherný rachot svítilny padající na dlažbu nebyl znovu prudce probudil pohoršené měšťany. To Gavroche procházel ulicí Chaume.

## (3)  
Zatímco Cosetta a Toussaintka spí

Jean Valjean se vrátil s Mariovým dopisem.

Po hmatu vyšel po schodech, spokojen tmou jako sova, která drží svou kořist, otevřel dveře a tiše je za sebou zavřel, naslouchal, neuslyší-li nějaký hluk, a zjistil, že Cosetta a Toussaintka podle všeho spí; tři nebo čtyři sirky musel ponořit do láhve s Fumadovým rozžehadlem, než se mu podařilo vykřesat jiskru, tak se mu chvěla ruka; chystal se k činu, který byl krádeží. Konečně rozsvítil svíčku; posadil se ke stolu, rozevřel dopis a četl.

V prudkém pohnutí člověk nečte, nýbrž drtí papír, který drží v ruce, svírá jej jako kořist, mačká jej, zatíná do něho drápy svého hněvu nebo jej tiskne radostí; přeběhne na konec, vrací se zpět; pozornost je schvácena horečkou; člověk chápe v hlavních rysech, v jádru; zachytí smysl, ale ostatní mu uniká. V Mariově listu Cosettě Jean Valjean viděl jenom slova:

  

_„Umírám. Až budeš toto číst, bude má duše u tebe a bude se na tebe usmívat.“_

  

Tato řádka ho nadobro oslepila; chvíli byl jako zdrcen změnou, která se udála v jeho nitru, a díval se na Mariův lístek s jakýmsi opojeným údivem; viděl zář, viděl smrt nenáviděné bytosti. Vnitřní radost ho donutila k strašnému výkřiku: „Tak je to tedy skončeno!“ Rozuzlení přišlo dřív, než se odvážil doufat. Bytost, která se postavila do cesty jeho osudu, zmizela. Odchází sám, dobrovolně a ochotně. „Ten člověk“ umírá, aniž to Jean Valjean zavinil. Snad je už dokonce mrtev. Tu počala jeho horečná mysl uvažovat. „Ne. Ještě není mrtev.“

Dopis byl zřejmě psán tak, aby jej Cosetta četla zítra ráno; v dvojí palbě, která se ozvala mezi jedenáctou hodinou a půlnocí, se nic nestalo, barikáda bude vážně ohrožena teprve za svítání; ale to je jedno, „ten člověk“ je ztracen od chvíle, kdy se připojil k povstání; je zachycen strojem. Jean Valjean cítil, že je vysvobozen. Bude tedy zase s Cosettou sám. Sok zmizí; budoucnost vzchází. Stačilo jen uschovat lístek v kapse. Cosetta se nikdy nedozví, co se s „tím člověkem“ stalo. – Stačí, když on ponechá událostem úplně volný průběh. Ten člověk prostě nemůže uniknout. Není-li mrtev, jistě zemře. Jaké štěstí!

Když si to všechno v duchu řekl, zesmutněl.

Potom sešel dolů a probudil domovníka.

Asi za hodinu vyšel Jean Valjean z domu v uniformě národního gardisty a v plné zbroji. Domovník mu snadno v sousedství sehnal věci, kterých bylo zapotřebí k doplnění výzbroje. Měl nabitou pušku s torbou plnou nábojů. Zamířil směrem k tržnici.

## (4)  
Gavrochova přílišná horlivost

Zatím Gavroche něco potkalo.

Když svědomitě roztřískal svítilnu v ulici Chaume, zabočil do ulice Vieilles-Haudriettes, a protože tam neviděl „ani nohu“, považoval to za skvělou příležitost z plna hrdla si zazpívat. Jeho krok se zpěvem nezmírnil, naopak zrychlil. Podél spících nebo přestrašených domů počal rozsévat tyto paličské popěvky:

  

_Pták v habří nadává a plete:  
ta zpropadená Atala  
si něco s Rusem začala._

  

_Kampak, panenky, kampak jdete,  
la la._

  

_Příteli vrabčíku, ty skřete,  
vždyť včera na mě rozmilá  
zaťukala a mámila!_

  

_Kampak, panenky, kampak jdete,  
la la._

  

_Ty čtveračky jsou milokvěté:  
z tinktury, jež mne opila,  
by na mol byl i Orfila[^71]._

  

_Kampak, panenky, kampak jdete,  
la la._

  

_Mám lásku rád, ať hladí, hněte;  
popálivši mě, Jarmila  
sama se o mě spálila._

  

_Kampak, panenky, kampak jdete,  
la la._

  

_Zuzanka, Zejla v jedné větě.  
Ta jejich hebká mantila!  
Má duše se v ni halila._

  

_Kampak, panenky, kampak jdete,  
la la._

  

_Když Láskou, která ve tmě kvete,  
je orůžena Pamela,  
cítím se proklet docela._

  

_Kampak, panenky, kampak jdete,  
la la._

  

  

_Pryč je mé srdce, nač se přete;  
Jana je v letu popadla,  
když hleděla do zrcadla._

  

_Kampak, panenky, kampak jdete,  
la la._

  

_Hvězdám jsem řekl: „Hleďte, hleďte,  
tohle je Stella, má milá!  
To skončila se kadrila.“_

  

_Kampak, panenky, kampak jdete,  
la la._

  

Gavroche doprovázel zpěv bohatou mimikou. Pohyb je oporou refrénu. Jeho obličej, nevyčerpatelný repertoár škrabošek, se šklebil křečovitěji a fantastičtěji než děravé prádlo v prudkém větru. Velká škoda, že byl na ulici sám a bylo tma. Po publiku nebylo ani vidu, ani slechu. Někdy bohatství nadání jde do prázdna.

Náhle se Gavroche zastavil.

„Přerušme romanci,“ řekl si.

Jeho kočičí oko rozeznalo v domovních vratech to, čemu malíři říkají „ensemble“, to jest figurální námět vhodně vkomponovaný do určitého prostředí; tím prostředím byl ruční vozík a figura byl Auvergnan, který na něm spal.

Ramena vozíku se opírala o dlažbu a hlava Auvergnanova i o vozík jako o podložku. Tělo bylo schouleno na této nakloněné ploše a nohy muže se dotýkaly země.

Gavroche znalý světa a lidí poznal, že Auvergnan je opilý.

Byl to nějaký posluha, který si asi hodně přihnul a teď spal jako dudek.

„Podívejme se, k čemu jsou letní noci. Chlapík si usne na vozíku. Zaberme vozík pro republiku a Auvergnana ponechme monarchii. Tenhle vozík by se báječně vyjímal na naší barikádě.“

Auvergnan chrápal.

Gavroche opatrně popotáhl vozík za zadek a Auvergana, který spal jako zabitý, za předek, to jest za nohy; a ve chvilce ležel spáč na dlažbě jak dlouhý tak široký.

Vozík byl volný.

Gavroche, ustavičně hotov čelit všemu nepředvídanému, nosil všechno při sobě. Prohledal kapsu, našel v ní kousek papíru a kus červené tužky, kterou „štípl“ nějakému tesaři.

Napsal:

  

_Republika francouzská stvrzuje příjem tvého vozíku._

  

A podepsal se: _Gavroche._

Papír dal chrápajícímu Auvergnanovi do kapsy u vesty, oběma pažemi uchopil káru, a strkaje před sebou vozík a utíkaje tryskem se slavnostním a vítězným hlomozem, zamířil k tržnici.

To bylo nebezpečné. U Královské tiskárny stála před strážnicí hlídka. Na to Gavroche nevzpomněl. Strážnice byla obsazena národními gardisty z okolí. Četa se počínala probouzet a na polních lůžkách se zvedaly hlavy. Dvě svítilny, rozbité jedna za druhou, hulákaná písnička, to bylo mnoho na zbabělé ulice, kterým se již při západu slunce chtělo spát a brzy zhášely svíčky. Už hodinu někdo hlomozil v této klidné čtvrti jako velká moucha v láhvi. Předměstský strážník naslouchal. Čekal. Byl to opatrný člověk.

Divoký hlomoz káry dovršil míru možného čekání a donutil seržanta, aby se pokusil jít na zvědy.

„Je jich tam celá tlupa,“ řekl si. „Tedy opatrně.“

Bylo jasno, že hydra anarchie vystoupila ze svého úkrytu a běsní ve čtvrti.

Strážník se tichým krokem odvážil ze strážnice.

Gavroche, strkaje káru, stál ve chvíli, kdy chtěl zabočit do ulice Vieilles-Haudriettes, zničehonic tváří v tvář uniformě, čáce, chocholu a ručnici.

Podruhé se Gavroche rázem zastavil.

„Hele,“ řekl, „to je on! Dobrý den, veřejný pořádku!“ Gavrochův údiv netrval dlouho a rychle roztál.

„Kam jdeš, ničemo?“ vzkřikl strážník.

„Občane!“ pravil Gavroche. „Ještě jsem vám neřekl měšťáku. Proč mě urážíte?“

„Kam jdeš, darebáku?“

„Pane,“ odpověděl Gavroche, „snad jste byl ještě včera chytrý člověk, ale dnes jste o tuto vlastnost přišel.“

„Ptám se tě, kam jdeš, uličníku?“

Gavroche odpověděl:

„Hezky mluvíte. Opravdu, člověk by to ve vašem věku ani nečekal. Měl byste své vlasy rozprodat za sto franků kus. Utržil byste pět set franků.“

„Kam jdeš? Kam jdeš? Kam jdeš, lupiči?“

Gavroche pokračoval:

„To jsou ale nehezká slova. Měli by vám pořádně otřít hubu, až vám zase dají cucat.“

Strážník namířil bajonet.

„Řekneš mi konečně, kam jdeš, bídníku?“

„Drahý generále,“ pravil Gavroche, „jdu pro lékaře pro svou manželku, která rodí.“

„Do zbraně,“ zvolal seržant.

Spasit se tím, co nám hrozí zkázou, je zbraní silných lidí; Gavroche jedním pohledem změřil postavení; kára ho prozradila, kára ho tedy musí zachránit.

Ve chvíli, kdy se seržant chystal vpadnout na Gavroche, proměnila se kára ve střelu, která, vržena Gavrochem, zběsile se rozjela, a seržant, zasažen přímo do břicha, se zvrátil do žlábku vedle chodníku, zatímco jeho puška vystřelila naprázdno.

Na seržantův pokřik mužstvo zmateně vyběhlo ze strážnice, rána z pušky způsobila, že všichni nazdařbůh vystřelili, nabili a začali znova pálit.

Tato střelba naslepo trvala dobře čtvrt hodiny a zničila několik okenních tabulí.

Zatím Gavroche, který ztřeštěně běžel zpátky, se zastavil asi v páté nebo šesté ulici od strážnice, a protože byl všecek udýchán, posadil se na patník na nároží Enfants-Rouges.

Naslouchal.

Když si trochu oddychl, obrátil se směrem, kde běsnila palba, zdvihl levou ruku do výše nosu, třikrát jí mávl kupředu a poklepával se přitom pravou rukou na týlu; to je svrchovaný posunek, ve kterém pařížské gaménství soustředilo francouzskou ironii a který je zřejmě výmluvný, protože přečkal již půl století.

Toto veselí bylo zakaleno trpkou úvahou.

„Ano,“ řekl si, „řehtám se, válím se smíchy, ale ztrácím cestu; musím se dát oklikou. Jen abych přišel včas na barikádu.“

Pak se znovu rozběhl.

A jak tak utíkal, povídal si v duchu:

„Ach, kdepak jsem to přestal?“

Pustil se do zpěvu, ztráceje se rychle v ulicích. Ve tmě pomalu zanikal zpěv:

  

_Je tolik Bastil, kdo je smete?  
Už abys v ten svět do lila  
krev čerstvou, chaso, nalila!_

  

_Kampak, panenky, kampak jdete,  
la la._

  

_Hrát v kuželky chceš, nový světe?  
Ta velká, jak se svalila,  
hned stařina se sbalila._

  

_Kampak, panenky, kampak jdete,  
la la._

  

_A berlami ať roztlučete  
ten Louvre, kde tak bubřela  
ta samovláda zpuchřelá!_

  

_Kampak, panenky, kampak jdete,  
la la._

  

_Prolomili jsme mříže kleté:  
„Hodina tvoje odbila.“  
Král Karel zbledl do bíla._

  

_Kampak, panenky, kampak jdete,  
la la._

  

Na strážnici se hlídka přece nechopila nadarmo zbraní. Dobyla vozík a zajala opilce. Kára byla uložena do kůlny; opilec byl dokonce pohnán před vojenský soud jako spoluviník. Při této příležitosti podalo tehdejší státní návladnictví důkaz, jak neúmorně a horlivě ochraňuje veřejnost.

Gavrochova příhoda zůstala v ústním podání čtvrti Templu jako nejstrašnější vzpomínka starých obyvatelů v Marais a v jejich paměti je nazývána: Noční útok na strážnici u Královské tiskárny.

  

[^71]: Znalec jedů.
