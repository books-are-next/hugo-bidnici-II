---
title: KNIHA TŘETÍBláto, ale duše
contentType: prose
---

## _(1)  
Stoka a její překvapení_

A právě v takové pařížské stoce se Jean Valjean octl.

Zase jedna podobnost Paříže s mořem. Potápěč v ní může zmizet jako v oceánu.

Přechod byl neuvěřitelný. V samém srdci města Jean Valjean z města vyšel a ve chvilce, kterou potřeboval, aby zvedl příklop a uzavřel jej, přešel z jasného dne do úplné tmy, z poledne do půlnoci, z hluku do ticha, z víru hromobití do hrobové nehybnosti, a obratem ještě zázračnějším než v ulici Polonceau, z krajního nebezpečí do naprostého bezpečí.

Sestoupil náhle do sklepa; zmizel v pařížském podzemním vězení; v podivuhodné chvíli opustil ulici, v níž všude číhala smrt, a hned nato vstoupil do hrobu slibujícího život! Několik vteřin zůstal jako omámen; poslouchal a žasl. Před ním se náhle otevřela past záchrany. Nebeská dobrotivost se ho zmocnila jaksi úskokem. Jak jsou někdy vítána osidla prozřetelnosti!

Raněný se však vůbec nehýbal a Jean Valjean ani nevěděl, odnáší-li do tohoto hrobu živého člověka nebo mrtvolu.

Zprvu se mu zdálo, že oslepl. Najednou nic neviděl. Navíc se mu zdálo, že náhle také ohluchl. Už nic neslyšel. Prudká vražedná bouře, která se rozpoutala několik stop nad ním, k němu doléhala díky vrstvě, která ho od ní dělila, jen slabě a nezřetelně – spíše jako hluk z hlubin. Pod nohama cítil pevnou půdu; to bylo všechno, ale stačilo to. Natáhl ruku, pak druhou, dotkl se zdí na obou stranách a zjistil, že chodba je úzká; uklouzl, a usoudil z toho, že dlaždice jsou zvlhlé. Opatrně vykročil jednou nohou, protože se obával díry, žumpy nebo nějaké propasti; odvodil z toho, že dláždění pokračuje; páchnoucí vzduch mu připomněl, kde právě mešká.

Po chvíli už nebyl docela slepý. Trochu světla padalo šachticí, jíž sem vklouzl, a zrak si přivykal na sklepení. Chodba, do níž se pohřbil – žádný jiný výraz nevyjadřuje lépe tuto situaci –, byla za jeho zády zazděna. Byla to jedna ze slepých uliček, kterým se odborně říká odbočky. Před ním se tyčila jiná zeď, zeď tmy. Světlo šachtice skomíralo na deset nebo dvanáct kroků od místa, kde se Jean Valjean ocitl, a sinavou bělostí stěží osvětlovalo vlhké stěny stoky jen na několik metrů dopředu. Dál pokračovala jen hmatatelná neproniknutelnost; vycházela z ní hrůza, jako by tam tma člověka hned při vstupu nadobro pohlcovala. Přesto bylo možno vlámat se do té zdi z mlhy, bylo to dokonce nezbytné. A bylo třeba si přispíšit. Jean Valjean si totiž uvědomil, že by si mříže. které si pod kameny všiml sám, mohli všimnout i vojáci, a že všechno závisí jenom na této náhodě. I oni by mohli sestoupit do šachtice a prohledávat ji. Nesměl promarnit ani minutu. Položil Maria na zem, potom ho zase zvedl, vysadil si ho na záda a dal se na cestu. Odhodlaně vstoupil do tmy.

Ve skutečnosti nebyli zachráněni, anebo aspoň ne tak, jak Jean Valjean doufal. Možná že je čekala nebezpečí jiného rázu, a ne menší. Po smrtícím boji nastoupila jeskyně jedovatých plynů a léček; po zmatku stoka. Jean Valjean se dostal z jednoho kruhu pekla do druhého.

Když ušel padesát kroků, musil se zastavit. A rozhodnout. Do chodby totiž ústila jiná příčná stoka. Měl před sebou dvě možnosti. Kterou cestu volit? Má zahnout napravo či nalevo? Jak se vyznat v tom černém bludišti? Bludiště však samo nabízelo vodítko; byl jím svah. Jít po svahu znamenalo jít k řece.

Jean Valjean to okamžitě pochopil.

Řekl si, že je pravděpodobně ve stoce pod tržnicí; a že, dá-li se vlevo po svahu, ani ne za čtvrt hodiny se dostane k nějakému vyústění, které vede do Seiny mezi mostem Change a Pont-Neuf, to znamená, že se objeví za bílého dne v nejlidnatější části Paříže. Možná že by skončil na nějakém náměstí plném zevlounů. To by chodci žasli, kdyby viděli, jak u jejich nohou vystupují ze země dva zakrvácení muži. Hned by tu byli strážníci a oba by byli odvedeni v ozbrojeném průvodu na strážnici. Byli by chyceni dřív, než by mohli vystoupit na povrch. Je líp dál kráčet bludištěm, svěřit se tmě a starost o to, jak se dostat ven, ponechat prozřetelnosti.

Dal se vzhůru a zahnul doprava.

Když zahnul za roh galerie, vzdálené světlo šachtice zmizelo, opona tmy za ním zase spadla a on znova oslepl. Nicméně šel dopředu tak rychle, jak jen mohl. Obě Mariovy paže měl otočené okolo krku, vzadu mu visely jeho nohy. Jednou rukou držel obě mladíkovy paže, druhou tápal po zdi. Mariova tvář se dotýkala jeho tváře, a jak byla zakrvácená, lepila se k ní. Cítil, jak po něm stéká teplý potůček, který prýštil z Maria, a jak smáčí jeho šaty. Ale vlhké teplo na Valjeanově uchu, které se dotýkalo úst raněného, prozrazovalo, že Marius dýchá a že tedy žije. Chodba, kterou se Jean Valjean dal, byla širší než první. Šel dost obtížně. Včerejší deště ještě neodtekly a utvořily ve středu koryta malou bystřinku, takže byl nucen jít těsně podél zdi, aby se nebrodil ve vodě. Kráčel temnotou. Podobal se přízraku noci, který tápe v neviditelnu a bloudí v podzemních tepnách temnot.

A přece ponenáhlu, buď že vzdálené šachtice vysílaly v neproniknutelné mlze trochu rozptýleného světla, anebo že si jeho oči zvykly na tmu, Jean Valjean měl pocit, jako by se mu vracel zrak, a začal si nejasně uvědomovat, že rozeznává jednou zeď, které se dotýkal, podruhé klenbu, pod níž kráčel. Zřítelnice se ve tmě rozšiřuje, až konečně zachytí světlo právě tak, jako se duše rozpíná v neštěstí, aby v něm nakonec nalezla Boha.

Bylo těžko udržovat směr.

Rozmístění stok se téměř obráží v rozmístění ulic nad nimi.

Paříži bylo tehdy dva tisíce dvě stě ulic. Představme si pod nimi les temných větví, kterým říkáme stoky. Kdybychom tehdejší soustavu stok složili kousek po kousku, bylo by to jedenáct mil. Už dříve jsme řekli, že nynější síť, díky obzvláštní horlivosti posledních třiceti let, má šedesát mil.

Jean Valjean se hned na začátku zmýlil. Domníval se, že je pod ulicí Saint-Denis, ale měl smůlu: nebyl v tom místě. Pod ulicí Saint\-Denis je kamenná stoka z doby Ludvíka XIII., která ústí přímo do sběrné stoky nazvané Velká, s jediným ohbím doprava ve výši bývalého Dvora divů a s jedinou odnoží, stokou Saint-Martin, jejíž čtyři ramena se křižují. Ale úzká chodba ulice Petite-Truanderie, do níž se vstupovalo nedaleko krčmy Korint, nikdy nebyla spojena s podzemím ulice Saint-Denis; vyúsťuje do stoky Montmartre, a právě tím směrem se Jean Valjean pustil. Tam mohl snadno zabloudit. Stoka Montmartre je jedno z nejspletitějších bludišť staré čisticí sítě. Jean Valjean naštěstí nechal za sebou stoku tržnice, jejíž geometrický plán vypadá jako halda propletených a zamotaných ráhen pod stožárovým košem; ale čekalo na něho ještě nejedno obtížné setkání a nejedno nároží – neboť stoka je jako ulice –, které se před ním tyčilo ve tmě jako otazník; předně, po jeho levici vedla stoka Plâtrière, jakýsi čínský hlavolam, který vysílá spletitou změť svých ramen v podobě T a Z pod poštovní budovu a pod rotundu obilní tržnice až k Seině, kde končí v podobě písmene Y; za druhé se po jeho pravici chodba otáčela do ulice Cadran, kde má tři ramena, tři slepé uličky; a za třetí po levici měl křižovatku u Mail, která se téměř u vstupu vidlicovitě dělí a křivolace táhne až k velké podzemní výpusti Louvru, odkud se rozbíhá na všechny strany; a konečně napravo měl chodbu, která vedla pod slepou uličkou Jeûneurs; a to vůbec nepočítáme podružné odbočky, které tu a tam potkáváme cestou k okružní stoce, která mohla Jeana Valj­eana dovést k nějakému dostatečně vzdálenému a tím i bezpečnému východu.

Kdyby z toho všeho, co zde vykládáme, něco Jean Valjean věděl, byl by brzy zpozoroval, i jen po hmatu, že není v podzemní galerii ulice Saint-Denis. Místo starobylého opracovaného kamene, místo starobylé architektury, hrdé a královské ve stoce, s korytem a podezdívkou ze žuly, s tučnou vápennou maltou, která by stála osm set franků sáh, by byl ucítil pod rukou dnešní láci, úspornou náhražku, tvrdý vápenec a maltu z hydraulického vápna na betonovém podkladě, za dvě stě franků metr, měšťanské zdivo z takzvaného _drobného materiálu;_ ale on o ničem podobném nevěděl.

Šel dopředu úzkostlivě, ale klidně, nic neviděl, o ničem nevěděl, odevzdán osudu, to jest pohlcen prozřetelností.

Řekněme, že se ho ponenáhlu zmocňovala hrůza. Tma, která ho obklopovala, mu pronikala do duše. Šel a nevěděl kudy. Akvadukt stoky je strašný; závratně se proplétá. Je hrozné, upadne-li člověk do zajetí pařížských temnot. Jean Valjean byl nucen nacházet a přímo vynalézat cestu, aniž ji viděl. Každý krok, jehož se odvažoval v neznámu, mohl být poslední. Jak nejlépe odtud vyjít? Jak najít východ? Najde ho včas? Dala by se proniknout a prorazit ta ohromná houba s kamennými chodbami? Nenarazí ve tmě na nějakou nečekanou nesnáz? Nenarazí na místa, která nebude moci překročit, nedostane se do chodeb, odkud se nevymotá? Neumře v podzemí Marius vykrvácením a Jean Valjean hladem? Nezahynou tam nakonec oba dva, aby tam pak v nějakém temném koutku strašili jako dva kostlivci? Jean Valjean nevěděl. Na to všechno se v duchu ptal sám sebe a nedovedl si odpovědět. Vnitřnosti Paříže, to je opravdová propast. Byl jako prorok v břiše netvora.

Náhle se zarazil. Ve chvíli, kdy se toho nejméně nadál, zpozoroval, že už nestoupá, ačkoliv se neodchýlil z přímé cesty; voda ve stružce mu narážela na paty, místo aby mu omývala špičky. Stoka nyní klesala. Proč? Dojde snad najednou k Seině? Nebezpečí bylo veliké, ale couvnout bylo ještě nebezpečnější. Šel tedy dál.

Ale nemířil k Seině. S vyvýšeniny, kterou tvoří půda na pravém břehu, stékají splašky po jednom svahu do Seiny a po druhém svahu do Velké stoky. Hřbet této vyvýšeniny určuje rozvodí, jehož čára je velmi klikatá. Nejvyšší bod, kde stoka mění spád, je ve stoce Sainte-Avoye nad ulicí Michelle-Comte, ve stoce Louvre u bulvárů a ve stoce Montmartre blízko tržnice. K tomuto nejvyššímu bodu Jean Valjean došel. Mířil k obvodní stoce, ale nevěděl, že je na správné cestě.

Kdykoli potkal nějakou novou chodbu, ohmatal rohy, a byl-li otvor užší než otvor chodby, kudy šel, nevstoupil do ní a pokračoval v cestě, protože správně usuzoval, že by každá užší chodba končila slepou uličkou a mohla by ho jenom oddálit od cíle, to jest od východu. Vyhnul se tak čtyřem léčkám, které mu v temnotách nastražila čtveřice bludišť, která jsme právě vypočítali.

Přišla chvíle, kdy pochopil, že vychází zpod Paříže, která zkameněla povstáním a v níž barikády podvázaly pouliční ruch, a že vstupuje pod živou a normální Paříž. Náhle uslyšel nad hlavou dunění vzdáleného, ale bez ustání lomozícího hromu. Bylo to hrčení kočárů.

Šel skoro půl hodiny, aspoň podle svého odhadu, a ještě ho nenapadlo, aby si odpočinul; jen vystřídal ruku držící Maria. Tma byla větší než dřív, ale její hloubka ho uklidňovala.

Náhle spatřil před sebou svůj stín. Rýsoval se na slabé, téměř jen tušené záři, která nejasně barvila dno stoky u jeho nohou a klenbu nad jeho hlavou na červeno a šířila se napravo i nalevo po obou slizkých stěnách chodby. Udiveně se obrátil.

Za ním, v části chodby, kterou prošel, ve vzdálenosti, která mu připadala nesmírná, zářila, pronikajíc hustou tmou, jakási záhadná bludička, která jako by se na něho dívala.

Byla to neblahá bludička policie poletující ve stoce.

Za světlem se matně míhalo osm nebo deset černých, nejasně a hrozivě se tyčících postav.

## (2)  
Vysvětlení

Dne 6. června byla nařízena prohlídka stok. Policie se obávala, aby se tam neutekli poražení. Prefekt Gisquet měl prohledat pařížské podzemí, zatímco generál Bugeaud zametal Paříž na povrchu; dvě vzájemně se doplňující tažení, která vyžadovala dvojí strategii veřejné moci, nahoře zastupované vojskem a v podzemí policií. Tři čety policistů a stokařů prohledávaly pařížské podzemní smetiště, první prohledávala pravý břeh, druhá levý břeh a třetí střed města.

Policisté byli ozbrojeni karabinami, obušky, šavlemi a dýkami.

Záře, jež v tuto chvíli mířila na Jeana Valjeana, vycházela z lucerny hlídky, která měla na starosti pravý břeh.

Tato hlídka právě prošla křivolakou galerií a třemi slepými chodbičkami pod ulicí Cadran. Mezitímco si svítila lucernou až na konec slepých chodeb, přicházel Jean Valjean na své cestě ke vchodu do galerie, ale protože zjistil, že je užší než hlavní chodba, nevstoupil do ní. Přešel ji. Když policisté vyšli z galerie Cadran, domnívali se, že slyší hluk kroků směřující k obvodní stoce. A opravdu, byly to kroky Jeana Valjeana. Seržant, jenž hlídku vedl, pozvedl lucernu, a četa se upřeně zadívala do mlhy směrem k místu, odkud přicházel hluk.

Pro Jeana Valjeana to byl nevylíčitelný okamžik.

Naštěstí dobře viděl lucernu, ale lucerna špatně viděla jeho. Ona byla světlo, on v něm byl stín. Byl velmi daleko a splýval s okolní černou tmou. Přitiskl se ke zdi a zůstal stát.

Ostatně si ani neuvědomoval, co se za ním děje. Nevyspalost, hlad a rozčilení v něm vyvolaly téměř blouznivost. Viděl nějaký plápol a kolem něho jakési příšery. Co to bylo? Nerozuměl tomu.

Jakmile se Jean Valjean zastavil, hluk utichl.

Muži, kteří tvořili hlídku, naslouchali, a nic neslyšeli, dívali se, a nic neviděli. Radili se.

Na tomto místě montmartreské stoky byla tehdy jakási křižovatka, zvaná _služební,_ která byla později zrušena, protože tam při velkých bouřích tekly proudy dešťové vody a tvořívaly v ní jezírko. Hlídka se mohla na této křižovatce seskupit.

Jean Valjean viděl, jak příšery utvořily kruh. Hlavy dog se seskupily a šuškaly si. Rada hlídacích psů se usnesla, že se zmýlila, že nic neslyšela, že nikoho neviděla, že by bylo zbytečné pouštět se do okružní stoky, že by to byla ztráta času; ale že je nutno pospíšit si k Saint-Merry a že dá-li se něco podniknout a mají-li chytit nějakého „housingota“ tedy to bude jen v oné čtvrti.

Politické strany občas dávají starým nadávkám nový nátěr. Roku 1832 slovo _housingot_ tvořilo přechod mezi otřelým slovem _jakobín_ a slovem _demagog,_ kterého se tehdy ještě téměř neužívalo, ale jež později prokazovalo tak výborné služby.

Seržant dal rozkaz, aby zabočili doleva, ke svahu vedoucímu k Seině. Kdyby je bylo napadlo, aby se rozdělili na dvě čety a šli oběma směry, byl by Jean Valjean chycen. Na tak tenké nitce visel jeho osud. Je však pravděpodobné, že prefektura, předvídajíc setkání a potyčky s povstalci ve větším počtu, nařídila hlídkám, aby se nedělily. Hlídka se dala na pochod, nechávajíc Jeana Valjeana za sebou. Ze všeho toho hemžení nezpozoroval Jean Valjean nic, snad jen zatmění lucerny, která se náhle obrátila.

Než odešli, vypálil seržant pro klid své policajtské duše směrem, který opouštěli, v tu stranu, kde stál Jean Valjean. Výstřel burácel podzemím od ozvěny k ozvěně v tom ohromném střevě jako kručení. Omítka, která padla do stružky a pleskla do vody několik kroků od Jeana Valjeana, jej upozornila, že kulka narazila na klenbu nad jeho hlavou.

Odměřené a volné kroky zaznívaly ještě nějaký čas v korytě tím tišeji, čím víc se hlídka vzdalovala; skupina černých postav zmizela, záře zablikala a zamíhala se po stropě jako načervenalý oblouk, který se zmenšoval a pak zmizel; nastalo opět hluboké ticho, zatmělo se a slepota s hluchotou se opět ujaly vlády v temnotách. Jean Valjean, který si ještě netroufal jít dál, dlouho stál, opřen o stěnu, napjatě naslouchal a rozšířenou zorničkou sledoval, jak strašidelná hlídka mizí.

## (3)  
Stopovaný muž

Tehdejší policii se musí přiznat, že i za nejtěžších okolností veřejného života plnila neochvějně svou povinnost dozoru nad cestami i osobní bezpečností občanů. Nějaká vzpoura nebyla v jejích očích záminkou, aby nechávala bez povšimnutí zločince a zanedbávala společnost jen proto, že byla ohrožena vláda. Obvyklá služba se konala přesně i se službou mimořádnou a nebyla jí nijak rušena. Uprostřed nevypočitatelných politických událostí, pod tlakem možné revoluce stopoval policista zloděje, aniž se dal rušit povstáním a barikádou.

A právě něco podobného se stalo odpoledne 6. června u Seiny, na srázném pravém břehu, malý kousek nad mostem Invalidů.

Dnes už tam není srázný břeh. Vzhled těchto míst se změnil.

Na svahu se navzájem pozorovali dva muži, které dělila jistá vzdálenost, a jeden se vyhýbal druhému. Jeden, který šel vpředu, se snažil zmizet, a druhý, který šel za ním, se ho snažil neztratit z dohledu.

Bylo to jako šachová partie, která se hrála na dálku a mlčky. Nezdálo se, že by některý z nich pospíchal, oba postupovali pomalu, jako by se báli, že půjde-li jeden rychleji, i druhý zrychlí krok.

Zdálo se, že choutka pronásleduje kořist, aniž dává najevo, že to dělá s určitým úmyslem. Kořist byla potměšilá a opatrná.

I srovnání pronásledované kuny a honicího psa bylo nápadné. Muž, který se snažil uniknout, nevypadal právě doporučivě, byl zchátralý; ten, který ho chtěl čapnout, byl vysoký chlapík drsného vzezření; a setkání s ním by asi nebylo příjemné.

První cítil, že je slabší, a proto se vyhýbal druhému; uhýbal zarytě; kdyby ho byl někdo pozoroval, byl by v jeho očích viděl urputné nepřátelství prchajícího člověka a hrozbu, která se rodí ze strachu.

Svah nábřeží byl opuštěný; nikdo tudy nešel, ani na lodích, tu a tam uvázaných, nebylo památky po lodníkovi nebo po dělníku skládajícím dříví.

Oba muže bylo možno vidět jen z protějšího nábřeží; z té vzdálenosti muž, který šel napřed, vypadal jako naježený trhan, podezřelý chlap, neklidný a roztřesený ve své rozdrbané kazajce; druhý pak byl dokonalá úřední osoba, v kabátě úřední svrchovanosti, zapnutém až po bradu.

Čtenář by možná oba muže poznal, kdyby je viděl z větší blízkosti.

Co zamýšlel druhý?

Patrně chtěl prvního tepleji obléci.

Jakmile muž oblékaný státem pronásleduje muže v hadrech, dělá to proto, aby i ten otrhaný dostal šaty od státu. Rozdíl je tu jen v barvě. Být oblečen modře je povznášející; ale být oblečen červeně je nepříjemné.

Existuje také purpur spodiny.

První muž se chtěl pravděpodobně vyhnout nějaké nepříjemnosti a purpuru spodiny.

Nechával-li ho druhý jít před sebou a nezatýkal ho ještě, patrně doufal, že ho přistihne při nějaké významné schůzce se skupinou, která by stála za lov. Pak by se provedlo to, čemu se říká „zátah“.

Domněnka se zdála docela pravděpodobná, protože upjatý muž, spatřiv z břehu prázdný fiakr přijíždějící po nábřeží, dal znamení kočímu; kočí porozuměl, pochopil zřejmě, s kým má tu čest, obrátil a sledoval oba muže krokem po nábřeží. Avšak podezřelému a otrhanému muži, který šel první, to ušlo.

Fiakr drkotal podél stromů na Champs-Élysées. Nad zábradlím bylo vidět poprsí kočího a bič, který držel v ruce.

V jednom z tajných policejních návodů pro stopování je tento odstavec:

„Pro každý případ nechť je po ruce nájemný povoz.“

Oba manévrovali s bezvadnou strategií a přibližovali se k rampě, která se svažovala až ke břehu, takže kočové přijíždějící z Passy se mohli přiblížit až k vodě, když chtěli napojit koně. Rampu už zrušili, prý pro symetrii; koně chcípají žízní, ale oku to lahodí.

Dalo se předpokládat, že muž v blůze vystoupí po této rampě na nábřeží, aby se pokusil zmizet na Champs-Élysées, kde jsou sice stromy, ale zato se tam hemží strážníci, a v těch by druhý muž snadno získal posilu.

Tato část nábřeží je velmi blízko domu, který přenesl plukovník Bruck roku 1824 z Moretu do Paříže a jemuž se říká dům Františka I. Je to nedaleko strážnice.

K velkému překvapení stíhajícího nepustil se pronásledovaný nahoru po rampě napajedla. Šel dál po příkrém svahu podél nábřeží.

Jeho postavení bylo zřejmě kritické.

Co si počne, snad nechce skočit do Seiny?

Teď už nebude moci vystoupit na nábřeží; nejsou tam ani schody, ani rampa. Byli už docela blízko místa, v němž Seina zahýbá k Jenskému mostu a kde se příkrý svah čím dál tím víc úží a končí úzkým jazykem, který se ztrácí ve vodě. Tam ho nevyhnutelně sevře strmá zeď na pravé straně a řeka po levici; v zádech bude mít úřední moc.

Je pravda, že konec svahu byl zakryt hromadou rumu z nějaké bouračky. Doufal snad ten muž, že se dostatečně ukryje za hromadou, kterou stačilo jenom obejít? Bylo by to dětinské východisko. Na to jistě nepomýšlel. Tak pošetilí zase zloději nejsou.

Hromada rumu tvořila na břehu kopec, který se táhl jako výběžek až ke zdi nábřeží.

Sledovaný muž došel až ke kopečku a obešel jej, takže se ztratil z dohledu druhého.

Protože pronásledovatel neviděl pronásledovaného, usoudil, že sám není viděn, a proto zanechal vší opatrnosti a přidal do kroku. Za několik okamžiků se dostal k hromadě rumu a obešel ji. Tam se zastavil celý ohromen. Muž, kterého honil, nikde.

Muž v blůze úplně zmizel.

Svah se táhl od hromady rumu asi třicet kroků a potom se skláněl pod vodu, omývající v těch místech nábřežní zeď.

Uprchlík se nemohl vrhnout do Seiny ani se vyšplhat na nábřeží, aby ho pronásledovatel nespatřil. Co se s ním stalo? Muž v upjatém kabátě došel až na konec svahu, zamyšleně se zastavil, zatínal pěsti a slídil očima. Náhle se praštil do čela. Všiml si, že na místě, kde končila půda a začínala voda, je široká a nízká železná mříž, do oblouku vyklenutá, opatřená důkladným zámkem a třemi těžkými stěžejemi. Tato mříž, jakási vrata, jež uzavírala otvor proražený ve spodku nábřežní zdi, vedla k řece i ke svahu. Zpod ní vytékal černavý potůček. Potůček ústil do Seiny.

Za těžkými zrezivělými tyčemi bylo vidět jakousi temnou klenutou chodbu.

Muž založil ruce a zadíval se vyčítavě na mříž.

Protože pohled nestačil, pokusil se mříž odstrčit; zatřásl s ní, ale mříž znamenitě odolala. Pravděpodobně byla právě otevřena, ačkoliv nebylo slyšet žádné zaskřípění, což bylo podivné u mříže tak zrezivělé; bylo však jisté, že byla opět uzavřena. To znamenalo, že ten, před nímž se ony dveře otevřely, neměl šperhák, ale klíč.

Muži, který se namáhal vyviklat mříž, to bylo hned naprosto jasné, takže rozhořčeně vykřikl:

„To je trochu silné! Klíč státní správy!“

Pak se rychle uklidnil a spoustu myšlenek, které mu vířily v hlavě, vyjádřil výbuchem krátkých slovíček, jež ironicky zdůrazňoval:

„Vida! Vida! Vida!“

Po těch slovech se postavil na číhanou za hromadou rumu s trpělivým vztekem stavěcího psa, doufaje v bůhvíco; možná že čekal, že uvidí, jak se muž vrací; snad doufal, že uvidí jiné lidi, jak vcházejí.

Fiakr, který se řídil všemi jeho pohyby, se zastavil nad ním blíže zábradlí. Protože kočí předvídal dlouhé čekání, navlékl koním na tlamu zvlhlý pytlík ovsa, který Pařížané tak dobře znají, neboť i jim ho vláda – mimochodem řečeno – taky někdy zavěšuje. Nečetní chodci, kteří přecházeli přes Jenský most, obraceli hlavy, než se vzdálili, aby se na okamžik podívali na ty dvě nehybné podrobnosti v krajině, na muže na břehu a na kočár na nábřeží.

## (4)  
Také on nese kříž

Jean Valjean znovu vykročil a už se nezastavil.

Chůze byla stále namáhavější. Výška klenby se mění; průměrná výška je přibližně pět stop šest palců a byla vypočtena na výšku muže; Jean Valjean se musel shýbat, aby nenarazil s Mariem o klenbu; každou chvíli se musil sklonit a zase napřímit, bez ustání ohmatával zeď. Vlhkost kamenů a sliz na dně byly špatnými opěrnými body jak pro ruku, tak pro nohy. Klopýtal v odporném hnojišti města. Střídavé záblesky šachtic se objevovaly jen zřídka a byly tak slabé, že plné sluneční záření tam vypadalo jako měsíční světlo; všechno ostatní bylo ponořeno v mlze, v jedovatých výparech, v neproniknutelnosti a černi. Jean Valjean měl hlad a žízeň; zejména žízeň, a bylo mu jako člověku na moři, kde je také plno vody, ale není možno se napít. Měl úžasnou sílu, jak víme, která stářím neslábla, protože žil cudně a střídmě, a přece nyní počala ochabovat. Začínal pociťovat únavu a umdlévající síla zvětšovala tíhu břemene. Marius, který byl možná mrtev, byl těžký, jako jsou těžká bezvládná těla. Jean Valjean ho nesl tak, aby mu nestlačoval hrudník a aby Marius mohl volně dýchat. Cítil, jak mu kolem nohou proklouzávají krysy. Jedna se tak poděsila, že ho kousla. Občas ho otvorem stoky ovanul osvěžující čerstvý vzduch.

Byly tak asi tři hodiny odpoledne, když se dostal k obvodní stoce.

Nejprve se toho náhlého rozšíření ulekl. Octl se v galerii, kde nedosáhl horního okraje obou zdí, ani když zvedl ruce, a pod klenbou, jíž se hlavou nedotýkal. Opravdu, Velká stoka je osm stop široká a sedm stop vysoká.

V místě, kde se stoka Montmartru stýká s Velkou stokou, tvoří dvě jiné stoky – stoka ulice Provence a stoka Abattoir – jakousi křižovatku. Mezi těmito čtyřmi směry by se byl méně prozíravý člověk těžko rozhodoval. Jean Valjean zvolil nejširší chodbu, to jest okružní stoku. Ale naskytla se znovu otázka: klesat nebo stoupat? Domníval se, že je třeba spěchat a že by bylo dobře, aby se už stůj co stůj dostal k Seině. Jinými slovy, aby se pustil po svahu, zabočil doleva.

Dobře že tak učinil. Bylo totiž mylné se domnívat, že okružní stoka má dva východy, jeden směrem k Bercy a druhý k Passy, a že je, jak to naznačuje její název, podzemní okružní chodbou pravého břehu Paříže. Připomeňme znovu, že Velká stoka je jen bývalý potůček ménilmontantský a že proti proudu končí slepou chodbou v místech, kde potůček vyvěral na úpatí ménilmontantského pahorku. Není v přímém spojení s větví, která sbírá pařížské splašky ze čtvrti Popincourt a vlévá se do Seiny stokou Amelot nad bývalým ostrovem Louviersem. Větev, která doplňuje sběrnou stoku, je od ní oddělena právě pod ulicí Ménilmontant hrází označující rozvodí po proudu a proti proudu. Kdyby byl Jean Valjean šel galerií proti proudu, byl by došel po tisícerých obtížích a k smrti vyčerpán do temnot – ke zdi. Byl by ztracen.

Přesně vzato, kdyby se byl kousek vrátil a dal se chodbou Filles-du-Calvaire – za předpokladu, že by byl přitom nezaváhal v podzemním rozvětvení křižovatky Boucherat –, kdyby se byl pustil chodbou Saint-Louis a pak zabočil vlevo do střeva Saint-Gilles, a kdyby se nato dal napravo a vyhnul se galerii Saint-Sébastien, u níž by byl dostihl stoku Amelot, – jestliže by nezabloudil v jakémsi F pod Bastilou –, byl by došel k východu ústícímu do Seiny blízko Arzenálu. Ale to by byl musil důkladně znát obrovský rozvětvený korál stoky se všemi větvemi a otvory. My však trváme na tom, že o děsném kališti, jímž kráčel, neměl ani zdání; kdyby se ho byl někdo otázal, kudy se ubírá, byl by odpověděl: tmou.

Ale pud ho vedl dobře. Sestupovat byla jediná možná záchrana.

Nechal napravo obě chodby, jež se drápovitě dělí pod ulicí Laffitte a pod ulicí Saint-Georges, a dlouhou chodbu, která se rozděluje na dvě stoky třídy Antin.

Kousek za přítokem, který probíhal pravděpodobně pod ulicí Madeleine, se Jean Valjean zastavil. Byl nesmírně vyčerpán. Dosti široký průduch, pravděpodobně kanál ulice Anjou, propouštěl téměř denní světlo. Jean Valjean položil Maria na chodník stoky tak něžně, jako by raněného pokládal vlastní bratr. Zkrvavená tvář Mariova se objevila v bílém světle průduchu jako na dně hrobu. Oči měl zavřené, vlasy na spáncích slepené jako štětce zaschlé v červené barvě, ruce svěšené a jako mrtvé, studené údy a krev sraženou v koutcích úst. Trochu sedlé krve uvízlo i na uzlu nákrčníku; košile se lepila na rány, sukno šatů drhlo o živé maso zejících ran. Jean Valjean rozhrnul konečky prstů Mariovy šaty a položil mu ruku na prsa; srdce ještě tlouklo. Potom se v tom přítmí naklonil nad Maria, který byl stále v bezvědomí a téměř nedýchal, a podíval se na něho s nepopsatelnou nenávistí.

Když Jean Valjean rozhrnoval Mariovy šaty, našel v jeho kapsách dvě věci, od včerejška zapomenutý chléb a Mariův zápisník. Chléb snědl a otevřel zápisník. Na první stránce našel čtyři řádky psané Mariem. Pamatujeme se na ně:

„Jmenuji se Marius Pontmercy. Moje mrtvola budiž odnesena k mému dědovi, panu Gillenormandovi, ulice Filles-du-Calvaire, číslo 6, v Marais.“

Jean Valjean v zamyšlení přečetl tyto čtyři řádky a přitom tiše opakoval: ulice Filles-du-Calvaire číslo šest, pan Gillenormand. Vrátil zápisníček do Mariovy kapsy. Najedl se a nabyl nových sil; naložil si Maria opět na záda, opřel mu pečlivě hlavu o pravé rameno a vydal se na další cestu po spádu stoky.

Velká stoka, táhnoucí se podél řečiště ménilmontantského údolí, je téměř dvě míle dlouhá. Z valné části je vydlážděna.

Jean Valjean neměl ovšem po ruce pochodeň, kterou čtenářům osvětlujeme jeho podzemní pouť. Nic mu nenapovídalo, kterou částí města prochází ani jakou cestu už urazil. Jen neustále blednoucí skvrny světla, které občas zahlédl, mu prozrazovaly, že se slunce stáhlo z dlažby a že co nejdřív zapadne; hrčení povozů nad hlavou, které se předtím neustále ozývalo, zaznělo jen chvílemi, potom téměř ustalo a Jean Valjean usoudil, že už není pod středem Paříže a že se blíží k nějaké opuštěné končině, která sousedí se zevními bulváry nebo se vzdáleným nábřežím. Tam, kde je méně domů a méně ulic, má stoka méně průduchů. Temnota kolem Jeana Val­jeana houstla. Ale on přesto postupoval, tápaje ve tmě.

A ta tma se náhle proměnila v hrůzu.

## (5)  
Jemnost písku a jemnost ženy bývá někdy zrádná

Ucítil, že vstoupil do vody a že už nemá pod nohama dlažbu, ale bahno.

Na některých částech bretaňského nebo skotského pobřeží se stává, že muž, poutník nebo rybář, který se prochází za odlivu dále od břehu, náhle zpozoruje, že se mu jde obtížněji; jako by šel po smůle, která se mu lepí na podešve; to už není písek, je to lep. Pobřeží je dokonale suché, ale chodec, jakmile zvedne nohu, vidí, že jeho stopy zalila voda. jinak oko změnu nepozoruje; nesmírné pobřeží je jednolité a klidné, všechen písek má stejné vzezření, pevná půda se v ničem neliší od půdy, která už pevná není; veselé hejníčko vodních blech ani tam nepřestává jaře poskakovat kolem nohou chodce. Muž jde, kráčí kupředu, míří k pevnině, snaží se dostat ke břehu. Neznepokojuje se. Proč by se znepokojoval? Jen se mu při každém kroku zdá, že mu víc a víc těžknou nohy. Náhle se propadá. Propadá se do hloubky dvou tří palců. Zřejmě není na správné cestě; zastavuje se a rozhlíží. Tu se najednou podívá na své nohy. Chodidla zmizela. Vytáhne je, chce se vrátit zpátky, obrací se dozadu a boří se tím hloub, písek mu už sahá po kotníky; vyprostí se a vrhne se doleva, písek mu sahá do polou lýtek, vrhne se doprava a písek mu jde až po kolena. S nevýslovnou hrůzou zjišťuje, že se dostal do kuřavky a že má pod nohama prostředí, v němž nemůže člověk jít a ryba plavat. Odhodí svůj náklad, má-li nějaký, zbavuje se vší přítěže jako loď v nebezpečí; ale už je pozdě, písek mu sahá nad kolena.

Volá, mává kloboukem nebo kapesníkem, písek se ho zmocňuje čím dál tím víc; je-li pobřeží pusté, je-li země příliš daleko, má-li písčina příliš špatnou pověst, nenajde-li se nablízku odvážný člověk, pak je konec, chodec je odsouzen a mizí v sypkém písku, je odsouzen k zdlouhavému a strašnému pohřbívání, neodvratnému a neúprosnému, jež není možno ani zadržet, ani uspíšit, které trvá hodiny, je nekonečné; schvátí ho volného a zdravého, táhne ho dolů, při každém pokusu o záchranu a každém výkřiku, který vyráží, ho stahuje hlouběji, jako by člověk byl trestán za svůj odpor zdvojeným sevřením, které ho pomalu vtahuje do země, dopřávajíc mu jen tolik času, aby se ještě porozhlédl po obzoru, podíval se na stromy, na zelenou krajinu, na stoupající kouř z vesnic na rovině, na plachty lodí na moři, na poletující a prozpěvující ptáky, na slunce, na oblohu. Propadání do tekutého písku je podobné ponurému přílivu, který stoupá z hloubky země, aby zahubil živého tvora. Čas je zde hrobníkem, který nemá slitování. Nešťastník se pokouší usednout, ulehnout, nebo se odplazit; každý pohyb ho pohřbívá; vztyčuje se, a noří se tím hloub; cítí, že je pohlcován; řve, prosí, volá k nebesům, lomí rukama, zoufá si. Už je v písku až po břicho; písek mu sahá až k prsům, už je vlastně jen bustou. Napřahuje ruce, vzteká se, sténá, zatíná nehty do písku, chce se zachytit měkkoty, která uhýbá, opírá se lokty, aby se vyprostil jako šavle z těsného pouzdra, šíleně vzlyká. A písek stoupá. Už mu dosahuje až k ramenům, už se mu dostal až ke krku; je vidět už jenom tvář. Ústa křičí, písek zahlcuje; ticho. Oči se ještě dívají, písek je zavírá; tma. Potom mizí i čelo, jen kadeř vlasů se ještě chvěje nad pískem; ještě vyrazí ruka, prolomí povrch, zamává a zmítá se a zapadá. Příšerné mizení člověka.

Někdy se proboří jezdec s koněm; jindy vozka i s povozem; všechno se na takovém pobřeží propadá. Lidé se topí, ale nikoli ve vodě. To země utápí člověka. Země prostoupená mořem se stává léčkou. Nabízí se jako planina a otvírá se jako vlna. Zrádná propast.

Takový chmurný výjev, všední na tom nebo onom mořském pobřeží, se mohl přihodit před třiceti lety i v pařížské stoce.

Než byly podniknuty důležité práce, s kterými bylo započato v roce 1833, pařížská stoka se na některých místech zničehonic propadala.

Do některých obzvláště sypkých vrstev prosakovala voda; koryto, jež ve starých stokách bývalo dlážděné, se v nových stokách betonovalo; a protože nemělo pevný podklad, povolovalo. Podobné prolákliny se později trhaly a půda se sesouvala. Koryto se v určité délce sesulo. Této bahnité rozsedlině se v odborném jazyce říkalo _fontis,_ kuřavka. Co je to fontis? To je tekutý písek na mořském břehu, který se náhle dostane do pohybu a sklouzává pod povrch země: pobřeží hory Saint-Michel ve stoce. Rozmočená země je jakoby rozpuštěna; všechny její drobné částice jsou rozptýleny v měkkém prostředí; není to už země a není to ještě voda. Hloubka bývá někdy velmi značná. Nic není strašnějšího než takové setkání… Převládá-li voda, smrt je rychlá, jsi prostě pohlcen; převládá-li půda, je smrt pomalá, poznenáhlu se propadneš.

Umíte si představit takovou smrt? Je-li takové propadávání strašné na břehu moře, oč hrůznější je ve stoce? Místo čerstvého vzduchu, plného světla, jasného obzoru, nekonečného šumění, místo svobodných mraků, z nichž prší životodárná síla, místo loděk v dáli, místo všemožných nadějí, náhodných chodců, pomoci, která může přijít i v poslední chvíli, místo toho všeho čeká tady jen hluchota, oslepenu černá klenba, vnitřek už hotového hrobu, smrt v bahně pod příkrovem! Pomalé dušení v kalu, kamenný sarkofág, v němž smrtelná mdloba otvírá v bahně svůj spár, aby tě popadla za hrdlo; odporný zápach doprovází chroptění; bahno místo pobřeží, sirovodík místo vichřice, odpadky místo oceánu! A můžeš jen volat, skřípat zuby, svíjet se, bránit se a umírat a mít nad hlavou ohromné město, které o tom nic neví!

Zemřít takto je nevyjádřitelně hrůzné! Smrt někdy vykupuje svou krutost důstojností, která nahání hrůzu. Na hranici, na tonoucí lodi může být člověk veliký. V plameni i ve vlnách lze zachovat hrdý postoj; ve chvíli, kdy umírá, se člověk proměňuje. Ale zde to možné není. Zde je smrt nečistá. Je ponižující vydechnout tu duši. I poslední obrazy plující v podvědomí jsou odporné. Bláto tu má stejný význam jako hanba. Je to nízké, ošklivé a podlé. Umřít v sudu malvazu jako Clarence, budiž; ale umřít v žumpě kalu jako Escoubleau, je strašné. Už jen se v tom zmítat je hnusné; člověk umírá, zatímco se čvachtá v bahně. Na skutečné peklo je tam tmy dost! A dost bahna, aby to nebyla jen žumpa; a tak umírající neví, stane-li se z něho upír nebo ropucha.

Všude jinde je hrob neblahý, zde je nestvůrný.

Hloubka, délka a hutnost takovýchto propadlišť se měnila víceméně podle jakosti půdy. Někde bylo propadliště hluboké tři až čtyři stopy, někde osm až deset; někde se ani nedoměřili dna. Někde bylo bahno skoro tuhé, jinde téměř tekuté. V propadlišti Lunière by se byl člověk propadal celý den, než by zmizel, ale v žumpě Phélippeaux by byl pohlcen za pět minut. Bahno unese více nebo méně, podle toho, jak je husté. Dítě se zachrání, muž je ztracen. První podmínkou záchrany je, aby se člověk zbavil veškeré přítěže. Každý stokař, který cítí, že mu půda povoluje pod nohama, odhodí nejprve brašnu s nářadím, nůši nebo putnu.

Propadliště vznikala z různých příčin: pro sypkost půdy; pro nějaký sesun v hloubce mimo dosah člověka; prudké pé průtrže mračen v létě; neustálé deště v zimě; vytrvalé mrholení. Někdy se pod tíhou okolních domů, jež stály na slínovité nebo písčité půdě, prolomily klenby podzemních chodeb, nebo se i stávalo, že koryto pod drtivým tlakem prasklo a roztrhlo se. Sedání půdy u Panteonu ucpalo tímto způsobem před sto lety část sklepení pod návrším Sainte-Geneviève. Nahoře na ulici vznikla trhlina a nad místem, kde se pod tlakem domů bortila stoka v podzemí, se zubatě rozestoupila dlažba. Trhlina se hadovitě vinula po celé délce prasklé klenby, a protože zlo bylo viditelné, mohlo se mu rychle odpomomoci. Ale stávalo se, že se vnitřní škody zevně neobrážely. Pak běda stokařům! Když vstoupili bez ochranných opatření ní do zřícené stoky, hrozila jim smrt. Staré záznamy se zmiňují o několika čističích stok, kteří se propadli. Uvádějí více jmen; mezi jiným i stokaře jménem Blaise Poutrain, který se probořil do propadliště pod ulicí Carême-Prenant. Tento Blaise Poutrain byl bratr Nicolase Poutraina, který byl posledním hrobníkem hřbitova, jemuž se říkalo kostnice Neviňátek a který byl v roce 1785 zrušen.

Tak zahynul i mladý a půvabný vikomt Escoubleau, o němž jsme se před chvílí zmínili, jeden z hrdinů obléhání Léridyly, na niž se útočilo v hedvábných punčochách a s hudbou v čele. Escoubleau byl jednou v noci přistižen u své sestřenice vévodkyně Sourdisové a utopil se v žumpě stoky Beautreileillis, kam se ukryl před vévodou. Když paní de Sourdis vypravovali o jeho smrti, vyžádala si, aby jí podali lahvičku s voňavou solí, a pro samé čichání zapomněla plakat. Žádná láska a by nevydržela takovou zkoušku; stoka ji udusí. Héró by odmítla umýt Leandrovu mrtvolu. Thisbé by si zacpala nos před Pyramem a řekla by: „Fuj!“

## (6)  
Fontis

Jean Valjean se octl u takového propadliště.

Sesuv půdy byl dosti častý v podzemí Champs-Élysées, v němž se špatně prováděly vodovodní stavby a těžko se uchovávaly podzemní konstrukce, protože půda byla prosáklá vodou. Taková nasáklá půda je horší než tekuté písky pod čtvrtí Saint-George, které mohly být zvládnuty jen betonovými základy, a horší než jílové, plynem prosycené vrstvy ve čtvrti Martyrs, tak řídké, že tam mohli vést vodovodní potrubí jen litinovými rourami. Když v roce 1836 zbořili pod předměstím Saint-Honoré starou stoku, kde právě v této chvíli vidíme Jeana Valjeana, aby ji znovu vybudovali, tekuté písky, které jsou v podzemí pod Champs-Élysées až k Seině, působily takové obtíže, že stavba k velké nelibosti obyvatel nábřeží, a zejména majitelů hotelů a kočárů, trvala celých šest měsíců. Byla víc než nesnadná; byla nebezpečná. Je ovšem pravda, že tenkrát půlpáta měsíce pršelo a Seina se třikrát rozvodnila.

Propadliště, k němuž došel Jean Valjean, vytvořil liják předešlého dne. Protože dlažba neměla dostatečnou oporu ve spodní vrstvě písku, porušila se a ucpala odtok dešťové vody. Voda prosákla do písku a dlažba se probořila. Rozestouplé koryto se propadlo do bahna. Na jakou vzdálenost? To nebylo možno říci. Tma tam byla hustší než kde jinde. Byla to žumpa bláta v jeskyni noci.

Jean Valjean cítil, jak se dlažba pod ním bortí. Vstoupil do bahna. Na povrchu voda, vespod bláto. A přece musil přejít. Marius umíral a Jean Valjean byl vysílený. Kam také jinam jít? Jean Valjean šel dopředu. Bahniště se ostatně nezdálo při prvních krocích tak hluboké. Ale jak Jean Valjean postupoval, bořily se mu nohy stále hlouběji. Brzo měl bahno do půl lýtek a vodu nad kolena. Šel, zvedaje Maria, jak jen mohl, oběma rukama nad vodu. Bahno mu sahalo až k podkolení a voda po pás. Už nemohl couvnout. Bořil se stále víc. Bahno bylo dost husté, aby uneslo jednoho muže, ale ne zase tolik, aby uneslo dva. Marius a Jean Valjean by byli šťastně vyvázli, kdyby byl šel každý sám. Jean Valjean pokračoval, a nesl Maria, který možná už byl mrtev.

Voda mu už sahala k podpaží; cítil, že se propadá; už se sotva mohl hnout v hlubokém bahně, v němž vězel. Hutnost, která byla oporou, byla také na překážku. Šel dopředu s neslýchaným vypětím sil; bořil se. Už měl nad vodou jen hlavu a své dvě paže, které zvedaly Maria. Na starých vyobrazeních potopy je matka, která takto drží své dítě.

Zapadal víc a víc, a proto zvrátil hlavu, aby unikl vodě a mohl dýchat; kdo by ho byl viděl v té tmě, byl by myslil, že stínem pluje nějaká maska; nad sebou nejasně rozeznával Mariovu klesající hlavu a jeho mrtvolně bledou tvář; učinil zoufalý pokus a prudce vyrazil nohu dopředu; noha narazila na cosi pevného, na nějakou oporu. Byl svrchovaný čas.

Jean Valjean se vzpřímil, vykroutil se a jako by do té opory s urputným úsilím vrostl. Připadalo mu, že stanul na prvním stupni schodiště, které vede k životu.

Opora, s níž se v posledním okamžiku setkal v bahně, byl začátek druhého svahu koryta, které se poddalo, aniž se zlomilo, ohnulo se pod vodou jako prkno a zůstalo v celku. Dobrá dlažba se prohne a zůstane pevná. Ten kousek kory a byl zčásti zatopen, ale zůstal pevný, byl opravdovou rampou, a kdo se na tu rampu dostal, byl zachráněn. Jean Valjean se pustil po této nakloněné rovině vzhůru a došel na druhý konec propadliny.

Když vystoupil z vody, klopýtl o kámen a klesl na kolena. Pochopil to jako pokyn shora a zůstal tak několik minut s duší pohříženou v jakousi rozmluvu s Bohem.

Nakonec se vztyčil, roztřesený, zmrzlý, špinavý, ohnutý pod umírajícím, kterého vlekl; kal z něho crčel, ale duši měl plnou zvláštního jasu.

## (7)  
Někdy člověk ztroskotá právě tam, kde chtěl přistát

A znovu se vydal na cestu.

Nenechal svůj život v propadlišti, ale zdálo se, že tam nechal svou sílu. Svrchované vypětí ho vyčerpalo. Byl už tak ochablý, že po třech čtyřech krocích musil nabírat dech a opírat se o zeď. Jednou, když musil usednout na podezdívku, aby změnil Mariovu polohu, si myslil, že už nevstane. Opět se zvedl.

Šel zoufale, téměř rychle, takřka bez dechu ušel asi sto kroků. Došel k záhybu stoky, a protože šel se skloněnou hlavou, narazil v zatáčce na zeď. Pozvedl oči a na konci podzemní chodby, daleko, velmi daleko před sebou, spatřil světlo. Tentokrát to nebylo světlo, které děsilo; bylo dobré a bílé. Bylo to světlo denní.

Jean Valjean spatřil východ.

Prokletá duše, která by uprostřed výhně náhle spatřila východ z pekla, by pocítila asi totéž, co pocítil Jean Valjean. Na pahýlech svých sežehnutých křídel by zmámeně letěla k zářící bráně. Jean Valjean už necítil únavu, necítil již tíhu Mariova těla a do svalů se mu vrátila ocelová síla. Spíš utíkal než šel. Čím víc se blížil, tím přesněji se rýsoval východ. Byl to klenutý oblouk, nižší než klenba, a ponenáhlu se úžil zároveň s klenbou, která se snižovala. Tunel končil nálevkovitě; nebezpečné zúžení, napodobení dvířek v trestnici, logické ve vězení, ale nelogické ve stoce; bylo také později opraveno.

Jean Valjean došel až k východu.

Tam se zastavil.

Byl to sice východ, ale nebylo možno jím vyjít.

Oblouk uzavírala silná mříž, a mříž, která se patrně málokdy otáčela ve svých zrezivělých stěžejích, byla připevněna ke kamenné vyzdívce těžkým kovaným zámkem, červeným ode rzi, takže vypadal jako velká cihla. Bylo vidět klíčovou dírku a mohutnou závoru hluboko zastrčenou v železném pouzdru. Zámek byl zřejmě zavřen na dva západy. Byl to jeden z oněch pevnostních zámků, jimiž stará Paříž oplývala.

Za mříží bylo modré nebe, pod ním řeka, světlo, uzounký příkrý svah, který však stačil, aby člověk mohl odejít, do dálky se táhnoucí nábřeží, Paříž propast, ve které se člověk tak lehce ztratí, daleký obzor, svoboda. Napravo po proudu bylo vidět Jenský most. nalevo proti proudu most Invalidů; vhodné místo, aby tu člověk vyčkal noci a pak uprchl. Bylo to jedno z nejopuštěnějších míst Paříže; svah proti Gros-Caillou. Mouchy vlétaly a vyletovaly mezi tyčemi mříže.

Mohlo být půl deváté večer. Šeřilo se.

Jean Valjean položil Maria na suchou část koryta u zdi, přistoupil k mříži a uchopil tyč oběma rukama; zuřivě jimi zatřásl, ale ani trochu ji nevyviklal. Mříž se nehnula. Jean Valjean lomcoval jednou tyčí po druhé v naději, že vyrve některou méně pevnou a že z ní udělá sochor, kterým vypáčí dveře nebo rozbije zámek. Jediná tyč se nepohnula. Tygří zuby nesedí v dásních lépe. Žádný sochor; žádné páčení. Byla to nepřekonatelná překážka. Žádným způsobem nemohl otevřít branku.

Tam tedy musí skončit? Co dělat? Co počít? Vrátit se; znovu prodělat tu strašnou cestu, kterou ušel; k tomu už neměl síly. Ostatně, jak by se znovu dostal přes propadlinu, ze které jen zázrakem vybředl? A což není za propadlinou policejní hlídka, které by jistě podruhé neunikl? A potom, kam jít? Kterým směrem se dát? Jít po sklonu cesty neznamenalo ještě dojít k cíli. Dojde-li k jinému východu, najde jej stejně zatarasený nebo zamřížovaný. Všechny východy byly nepochybně uzavřeny tímto způsobem. Náhoda mu odhalila mříž, kterou možno vstoupit, ale všechna ústí stoky jsou patrně zavřena. Podařilo se mu uprchnout, ale do vězení.

Bylo po všem. Všechno, co Jean Valjean podnikl, bylo marné. Vysílení končilo nezdarem. Bůh odpíral pomoc.

Jeden i druhý byli lapeni v temné a obrovské pavučině smrti a Jean Valjean cítil, jak po těch chvějivých černých vláknech pobíhá ve tmě strašný pavouk.

Obrátil se zády k mříži, klesl na dlažbu, spíše zhroucen než sedící vedle stále nehybného Maria; hlava mu klesla ke kolenům. Žádný východ! Poslední kapka hořkosti.

Na koho myslil v té hluboké sklíčenosti? Ani na sebe, ani na Maria. Myslil na Cosettu.

## (8)  
Utržený kus kabátu

Ve chvíli největšího vysílení se čísi ruka dotkla jeho ramene a nějaký hlas zašeptal:

„Na polovic.“

Je tu někdo v té tmě? Nic se tolik nepodobá snu jako zoufalství, a Jean Valjean se domníval, že se mu něco zdá. Vůbec neslyšel kroky. Je to možné? Podíval se vzhůru.

Před ním stál nějaký muž.

Ten muž měl na sobě blůzu; byl bosý; boty držel v levé ruce; zřejmě je zul, aby se k Jeanu Valjeanovi dostal co nejtišeji.

Jean Valjean ani chvíli nezaváhal. Poznal toho muže ihned, ať bylo setkání sebenečekanější. Ten muž byl Thénardier.

Ačkoliv byl vyburcován téměř ze sna, Jeanu Valjeanovi, jenž byl zvyklý na poplach a obrněný proti nečekaným ranám, které je nutno rychle odrážet, se okamžitě vrátila veškerá jeho duchapří­tomnost. Ostatně se jeho postavení už nemohlo zhoršit; jistý stupeň zoufalství není schopen crescenda a Thénardier už nemohl udělat tmu černější, než byla.

Chvíli čekal.

Thénardier pozvedl pravou ruku k čelu, zaclonil si oči, potom svraštil obočí a zamžoural očima, což ve spojení s mírným našpulením úst značí bystrou pozornost člověka, který se snaží poznat druhého. Nepodařilo se mu to. Právě jsme řekli, že Jean Valjean seděl zády ke světlu, a byl ostatně tak změněný, tak zablácený a zakrvavený, že by ho nikdo nepoznal ani v pravé poledne. Naopak Thénardier, na nějž padalo světlo vnikající sem ústím stoky, světlo stoky, zsinalé sice, ale ve své zsinalosti ostré, padl okamžitě – jak říká řízná, ale otřepaná metafora – Jeanu Valjeanovi do oka. Tato nerovnost podmínek stačila, aby Jeanu Valjeanovi zajistila jakousi výhodu v tajemném souboji, který měl počít mezi oběma situacemi a mezi oběma muži. Jean Valjean s hledím sklopeným se utkal s Thénardierem, který měl hledí zdvižené.

Jean Valjean okamžitě vycítil, že ho Thénardier nepoznal.

Chvíli se v tom přítmí pozorovali, jako by měřili své možnosti. Thénardier první přerušil mlčení.

„Jak se chceš odtud dostat?“

Jean Valjean neodpověděl.

Thénardier pokračoval:

„Dveře nevypáčíš. A přece se musíš dostat ven.“

„To je pravda,“ řekl Jean Valjean.

„Tak tedy na polovic.“

„Co tím myslíš?“

„Zabils člověka; dobrá. Ale já, já mám klíč.“

Thénardier ukázal prstem na Maria. Pokračoval:

„Neznám tě, ale chci ti pomoci. Jsi jistě našinec.“

Jean Valjean začínal chápat. Thénardier ho pokládal za vraha.

Thénardier pokračoval:

„Poslouchej, kamaráde. Ty bys jistě nezabíjel toho člověka, kdybys nevěděl, co má v kapsách. Dej mi polovic. Já ti otevřu dveře.“

Zpod blůzy, která byla samá díra, povytáhl mohutný klíč a řekl:

„Chceš vidět, jak vypadá klíč ke svobodě? Takhle.“

Jean Valjean „zatajil dech“, jak říká starý Corneille, jak zapochyboval o skutečnosti toho, co vidí. Prozřetelnost se objevovala ve strašné podobě, strážný anděl se tu zjevil v Thénardierovi.

Thénardier strčil ruku do široké kapsy, schované pod blůzou, vytáhl z ní provaz a podal ho Jeanu Valjeanovi.

„Tu máš,“ řekl, „nádavkem ti přidám provaz.“

„Na co provaz?“

„Potřebuješ taky kámen, ale ten najdeš venku. Je tam hromada rumu.“

„Nač kámen?“

„Troubo, musíš přece hodit panáka do řeky a potřebuješ kámen a provaz, jinak by to plavalo na hladině.“

Jean Valjean vzal provaz. Každý bezděčně vezme podávanou věc.

Thénardier luskl prsty, jako by ho právě něco napadlo. „Abych nezapomněl, kamaráde, jak ses dostal tam z té žumpy? Neodvážil jsem se do ní. Fuj! Že bys voněl, to nevoníš.“

Po chvíli dodal:

„Vyptávám se tě, ale máš pravdu, že neodpovídáš. Je to příprava pro tu mizernou čtvrthodinku před vyšetřujícím soudcem. A pak, když se vůbec nemluví, nevydává se člověk v nebezpečí, že mluví příliš hlasitě. To je jedno; protože ti nevidím do obličeje a neznám tvé jméno, mýlil by ses, kdyby sis myslil, že nevím, kdo jsi a co chceš. To známe. Pochroumal jsi trochu toho pána, a teď bys ho chtěl někam vstrčit.

Potřebuješ řeku, která skryje každou pitomost. Vytáhnu tě z bryndy. Pomáhat dobrému chlapovi v nouzi, to mi sedí.“ Ačkoliv schvaloval mlčení Jeana Valjeana, zřejmě se snažil, aby ho přiměl mluvit. Dloubl ho do ramene, aby se na něho podíval z profilu, a zvolal, aniž však přestal mluvit polohlasem, kterým hovořil bez ustání:

„Když už jsme u toho propadliště! Jsi ty ale blbec. Proč jsi tam toho člověka nehodil?“

Jean Valjean mlčel.

Thénardier pokračoval, povytahoval si až k ohryzku cár, který měl místo kravaty, posuňkem, jakým utvrzuje svůj domýšlivý vzhled vážný muž:

„Opravdu, dost možná, že jsi jednal moudře. Dělníci, kteří zítra přijdou ucpat díru, by toho zapomenutého panáka jistě našli a potom nitku po nitce, stébélko ke stébélku by šli pěkně po stopě a došli by až k tobě. Někdo prošel stokou. Kdo? Kudy vyšel? Viděl ho někdo vyjít? Policie je bystrá a stoka zrádná. Takový nález je vzácnost, probudí zájem, málokdo užívá stoky pro své záležitosti, zatímco řeka patří všem. Řeka je správný hrob. Za měsíc ho vyloví sítě v Saint-Cloudu. No a? Mně je to fuk. Je to zdechlina a dost. Kdo toho muže zabil? Paříž. A spravedlnost, ta o tom ani nemukne. Dobřes udělal.“

Čím víc Thénardier žvanil, tím zarytěji mlčel Jean Valjean. Thénardier mu znovu zalomcoval ramenem.

„Už se konečně dohodněme. Rozdělme se. Viděls můj klíč, ukaž mi své peníze.“

Thénardier byl vyjevený, poplašený, podezíravý, trochu výhružný, a přece přátelský.

Bylo to podivné; Thénardier se nechoval přirozeně; zdálo se, že není docela ve své kůži; ačkoliv se netvářil nijak tajemně, přece mluvil šeptem; občas dával prst na ústa a šeptal: „Tiše!“ Bylo těžko uhodnout proč. Byli tam přece jen sami dva. Jean Valjean se domníval, že další lotři jsou schováni nedaleko v nějakém koutě a že Thénardier nestojí o to, aby se s nimi dělil.

Thénardier pokračoval:

„Skoncujme to. Kolik měl ten floutek ve šrajtofli?“

Jean Valjean prohledával kapsy.

Nikdy, jak víme, nebýval bez peněz. Pohnutý život, ke kterému byl odsouzen, ho k tomu přímo nutil. Tentokrát ho osud přistihl nepřipraveného. Když se včera večer převlékal do stejnokroje národního gardisty, zapomněl, jak byl pohřížen do svých truchlivých myšlenek, vzít s sebou peněženku. Něco peněz měl v kapsičce u vesty. Asi třicet franků. Obrátil naruby kapsu promočenou bahnem a vysázel na podezdívku koryta zlaťák, dvě pětifrankové mince a pět nebo šest velkých sou.

Thénardier ohrnul spodní ret a významně zavrtěl hlavou.

„Zabíjel jsi za málo,“ řekl.

A počal prohledávat Valjeanovy a Mariovy kapsy, docela po domácku. Jean Valjean mu nebránil, jen se snažil, aby zůstal obrácen zády ke světlu. Když Thénardier ohmatával Mariovy šaty, utrhl mu s kejklířskou obratností, aniž to Jean Valjean postřehl, kus kabátu, a schoval jej pod blůzu, domnívaje se asi, že by mu ten útržek látky mohl později pomoci, aby poznal zavražděného i vraha. Jinak nenalezl víc než třicet franků.

„Namouduši, jeden ke druhému nemáte toho mnoho.“

Shrábl všechno zapomínaje, že prohlásil „na polovic“.

Zaváhal na chvilku nad velikými sou. Ale pak se rozhodl, sebral je a zabručel:

„Nevadí. Ale je to příliš laciné bodnutí.“

Potom vytáhl znovu klíč zpod blůzy.

„A teď, příteli, musíš odtud. Tady je to jako na jarmarku, platí se při odchodu. Zaplatil jsi, jdi.“

A dal se do smíchu.

Měl čistý a nezištný úmysl zachránit vraha, když klíčem pomáhal neznámému a když dveřmi pustil jiného než sebe? O tom musíme chtěj nechtěj pochybovat.

Thénardier pomohl Jeanu Valjeanovi naložit Maria na záda, pak se dal po špičkách a bos směrem ke mříži, kývaje na Jeana Valjeana, aby šel za ním, vyhlédl, položil prst na ústa a několik vteřin jako by váhal; když všechno prohlédl, vstrčil klíč do zámku. Jazýček zámku se odsunul a dveře se otevřely; bez hluku a zaskřípání. Otevřely se docela tiše.

Zřejmě se mříž a pečlivě namazané čepy otvíraly častěji, než by si člověk pomyslil. To tiché otevření bylo příšerné; prozrazovalo kradmé odchody a příchody, mlčenlivé návraty a vycházky mužů noci a vlčí kroky zločinu. Stoka zřejmě kryla nějakou tajemnou tlupu. Mlčelivá mříž jí sloužila za tajnou skrýš.

Thénardier pootevřel dveře jen natolik, aby mohl Jean Valjean projít, pak mříž zavřel, dvakrát otočil klíčem v zámku a ponořil se znovu do tmy tiše jako duch. Jako by našlapoval na sametových tygřích tlapách. Za okamžik se odporná prozřetelnost rozplynula v neviditelnu.

Jean Valjean se octl venku.

## (9)  
Marius je pokládán za mrtvého někým,  
kdo se v tom vyzná

Spustil Maria na svah břehu.

Byli na svobodě!

Hnusné výpary, tma a hrůza byly za ním. Ovíval ho zdravý vzduch, čistý, životodárný, svěží, jehož se mohl svobodně nadýchat. Všude kolem něho bylo ticho, půvabné ticho modré oblohy po západu slunce. Setmělo se; přicházela noc, velká osvoboditelka a přítelkyně všech, kdo potřebují plášť utkaný ze stínu, aby ušli svému stesku. Obloha na všech stranách vydechovala nesmírný klid. Řeka plynula k oblačným obzorům s šepotem polibku. Bylo slyšet ševelení hnízd, která si dávala dobrou noc v jilmech na Champs-Élysées. Několik hvězd, slabě probleskujících bledou modří zenitu a viditelných jenom těm, kdo sní, se mihotalo v rozlehlém prostoru sotva postřehnutelnými jiskřičkami. Nad hlavou Jeana Valjeana rozestřel večer všechnu líbeznost nekonečna.

Byla to neurčitá a vzácná chvíle, která neříká ani ano, ani ne. Byla už dost temná noc, aby se v ní člověk na jistou vzdálenost mohl ztratit, ale ještě se nezešeřilo natolik, aby se lidé zblízka nepoznali.

Jean Valjean byl několik vteřin jako přemožen vším tím slavnostním a konejšivým klidem; jsou takové chvíle zapomenutí; trápení přestane pronásledovat ubožáka; mysl se zatemňuje, mír zahalí snícího člověka jako noc, a v zjasněném soumraku se duše rozzáří hvězdami, napodobujíc rozžíhající se oblohu. Jean Valjean nemohl odolat, aby se nezadíval na široširý šerosvit, který se nad ním klenul; ve velebném mlčení nebes se zamyšleně hroužil do zanícené modlitby. Pak jako by mu to připomněla povinnost, se naklonil k Mariovi, nabral vodu do dlaně a několika kapkami mu jemně postříkal obličej. Marius neotevřel oči; ale jeho pootevřená ústa dýchala.

Jean Valjean chtěl právě ponořit znovu ruku do řeky, když po­jednou ucítil tíseň, jaká na nás padne, když tušíme, že za námi někdo stojí, ale my ho nevidíme.

Obrátil se.

Jako před chvílí, i teď za ním opravdu někdo stál.

Několik kroků od Jeana Valjeana nakloněného nad Mariem stál muž vysoké postavy, v dlouhém kabátě, se založenýma rukama; v pravé ruce držel silnou hůl, jejíž olověnou hlavici bylo vidět.

V tom stínu vypadal jako zjevení. Prostý člověk by byl dostal strach, protože byl soumrak, a rozvážný člověk by se polekal, protože muž třímal hůl.

Jean Valjean muže poznal.

Čtenář jistě uhodl, že pronásledovatel nebyl nikdo jiný než Javert. Javert, který se tak nečekaně dostal z barikády, odešel na policejní prefektum, v krátkém slyšení osobně referoval prefektovi a pak se okamžitě znovu zapojil do služby. Podle zápisků, které u něho byly nalezeny, měj převzít hlídku na říčním svahu pravého břehu u Champs-Élysées. Toto místo náramně zajímalo policii už delší čas. Tam zahlédl Thénardiera a stopoval ho. Ostatek víme.

Víme také, že ochotné otvírání mříže před Jeanem Valjeanem byla jen Thénardierova prohnanost. Thénardier cítil, že tam Javert stále ještě číhá; stopovaný člověk má neklamný čich; musil hodit tomu špiclovi nějakou kost. Vrah, jaký počinek! Byla to úlitba bohům, kterou nemohou přece odmítnout. Tím, že Thénardier předhodil Jeana Valjeana místo sebe, hodil policii kořist, odváděl ji od své stopy, nutil ji, aby na něho zapomněla pro vážnější záležitost, odměňoval Javerta za jeho čekání, a to špehounovi vždycky lichotí; vydělal třicet franků a dobře počítal, že on sám unikne, odvrátí-li pozornost policie jiným směrem.

Jean Valjean spadl z bláta do louže.

Dvě shledání ráz na ráz, po Thénardierovi narazit na Javerta, to bylo příliš.

Javert Jeana Valjeana, který se sám sobě nepodobal, nepoznal. Nerozevřel založené ruce, jen nepostižitelným pohybem pevněji sevřel v pěsti svou hůl a úsečně, ale klidně se zeptal:

„Kdo jste?“

„Já.“

„Kdo já?“

„Jean Valjean.“

Javert vzal hůl do zubů, skrčil se do dřepu, naklonil trup, položil své mohutné ruce na rameno Jeana Valjeana, zaťal je tam jako dva svěráky a pozorně si ho prohlédl. Byl to on! Jejich obličeje se téměř dotýkaly. Javertův pohled byl strašlivý.

Jean Valjean zůstal k Javertovu sevření lhostejný jako lev, kterému nepřekáží rysův dráp.

„Inspektore Javerte,“ řekl, „máte mě. Ostatně od dnešního rána se považuji za vašeho vězně. Nedal jsem vám svou adresu, abych se vám snažil upláchnout. Zatkněte mě. Jenom mi prokažte jednu laskavost.“

Javert jako by neslyšel. Pevně se díval na Jeana Valjeana. Jeho svraštělá brada mu přitiskla rty až k nosu, což znamenalo, že jeho mozek divoce pracuje. Konečně Jeana Valjeana pustil, vztyčil se, vzal do ruky hůl a jako ve snu spíš zamručel než vyslovil otázku:

„Co tu děláte? Co je to za člověka?“

Zase Jeanu Valjeanovi vykal.

Jean Valjean odpověděl a zvuk jeho hlasu jako by Javerta probudil:

„Právě o něm jsem s vámi chtěl mluvit. Naložte se mnou, jak vám bude libo; ale pomozte mi ho dopravit domů. Žádám vás jen o to.“

Javertova tvář se stáhla jako vždycky, když si o něm někdo myslil, že by byl schopen nějakých ústupků. Ale neřekl ani slovo.

Sklonil se znovu, vytáhl ze své kapsy kapesník, namočil ho ve vodě a omyl Mariovo zkrvavené čelo.

„Ten člověk byl na barikádě,“ řekl polohlasně a jako by mluvil pro sebe. „Říkali mu Marius.“

Prvotřídní špehoun, který všechno pozoroval, všechno vyslechl a pamatoval si všechno, co slyšel, ačkoliv předpokládal, že umře; špehoun, který špehoval i v poslední hodince a který, ačkoliv byl jednou nohou v hrobě, si ještě dělal poznámky.

Vzal Mariovu ruku a hledal tep.

„Je raněn,“ řekl Jean Valjean.

„Je mrtev,“ řekl Javert.

Jean Valjean odpověděl:

„Ne. Ještě ne.“

„Vy jste ho nesl celou cestu z barikády až sem?“ poznamenal Javert.

Musil být jistě hluboce zaujat svými starostmi, když netrval na tom, aby se dověděl něco o tom dramatickém zachraňování a cestě stokou, a když si ani nevšiml, že Jean Valjean na jeho otázku mlčí.

Jean Valjean měl, jak se zdálo, jedinou myšlenku. Pokračoval:

„Bydlí v Marais, ulice Filles-du-Calvaire, u svého dědečka. Už ani nevím, jak se jmenuje.“

Jean Valjean prohledal Mariův kabát, vytáhl z něho sešitek, otevřel jej na stránce popsané Mariem a podal jej Javertovi.

Ve vzduchu bylo ještě dost rozptýleného světla, aby bylo možno číst. Kromě toho měl Javert kočičí oči, které mu světélkovaly jako nočním ptákům. Rozluštil oněch několik řádek napsaných Mariem a zamručel:

„Gillenormand, ulice Filles-du-Calvaire, číslo 6.“

Pak zavolal:

„Kočí!“

Vzpomínáme si na fiakr, který pro každý případ čekal.

Javert si ponechal Mariův zápisníček.

Za chvíli sjel vůz po rampě k napajedlu; přijel až ke svahu; Maria naložili na zadní sedadlo a Javert se posadil vedle Jeana Valjeana na přední sedátko.

Když zavřeli dvířka, kočár se rychle vzdálil, ujížděl po nábřeží směrem k náměstí Bastily.

Opustili nábřeží a vnikli do ulic. Černá silueta kočího na kozlíku šlehala hubené koně. V kočáře se rozhostilo mrazivé ticho. Zdálo se, že ztuhlý Marius s tělem opřeným v koutě kočáru, s hlavou svěšenou na prsa, se svislýma rukama a ztuhlýma nohama čeká jenom na rakev. Jean Valjean byl vtělený mrak, Javert jako z kamene; a v po­chmurném povoze, jehož vnitřek, kdykoliv míjeli lucernu, se rozsvítil sinavým světlem jakoby od zablýsknutí, svedla náhoda dohromady a postavila proti sobě tři strnulé tragické zjevy, mrtvolu, přízrak a sochu.

## (10)  
Návrat ztraceného syna,  
který promarnil svůj život

Při každém nárazu o dlažbu skanula z Mariových vlasů kapka krve.

Byla už temná noc, když kočár předjel k číslu 6 v ulici Filles­-du-Calvaire.

Javert sestoupil první, jediným mrknutím oka zjistil číslo nad domovními vraty, zvedl těžké klepadlo z tepaného železa, okrášlené postaru kozlíkem, který zápasí se satyrem, a důkladně jím zabouchal. Křídlo dveří se pootevřelo a Javert do něho strčil. Ve dveřích se objevil se svíčkou v ruce zívající a zpola ještě klímající domovník.

V domě všechno spalo. V Marais se chodí spat se slepicemi, zejména ve dnech povstání. Je-li ta dobrácká starobylá čtvrt poděšena revolucí, utíká se ke spánku, jako děti strkají hlavu pod peřinu, když slyší, že jde bubák. Jean Valjean a kočí vynášeli Maria z fiakru; jeden ho držel v podpaží, druhý v podkolení.

Když Maria nesli, vsunul Jean Valjean ruku pod jeho důkladně roztrhané šaty, ohmatal prsa a přesvědčil se, že srdce ještě bije. Bilo dokonce silněji, jako kdyby je pohyb vozu přivedl k životu.

Javert oslovil domovníka tónem, jaký přísluší úřední osobě, mluví-li s domovníkem buřiče.

„Bydlí tu nějaký Gillenormand?“

„To je tady. Co mu chcete?“

„Přinášíme mu jeho syna.“

„Jeho syna?“ řekl tupě domovník.

„Je mrtev.“

Otrhaný a zamazaný Jean Valjean, který vstupoval za Javertem a kterého si domovník prohlížel s trochou hrůzy, zavrtěl hlavou na znamení, že to není pravda.

Zdálo se, že domovník nerozumí ani Javertovým slovům, ani znamení Jeana Valjeana.

Javert pokračoval:

„Šel na barikádu a tady je.“

„Na barikádu!“ zvolal domovník.

„Dal se zabít. Jděte vzbudit otce.“

Domovník se nehýbal.

„Tak přece jděte!“ pokračoval Javert. A dodal:

„Zítra tady bude pohřeb.“

Pro Javerta byly všechny obvyklé události veřejného života přesně roztříděny – v tom je počátek každé předvídavosti a ostražitosti –, každý případ měl svou přihrádku a z té se podle potřeby sám nebo spolu s jinými vytahoval; v přihrádce „ulice“ byly povyk, vzpoura, karneval a pohřeb.

Domovník vzbudil jenom Baska. Bask vzbudil Nicolettu; Nicoletta vzbudila tetu Gillenormandovou. Dědečka nechali spát v přesvědčení, že se všecko dozví ještě vždycky včas.

Maria odnesli do prvního patra, aniž v ostatních částech domu vůbec kdo něco zpozoroval; uložili ho na starou pohovku v předpokoji pana Gillenormanda. Zatímco Bask šel pro doktora a Nico­letta otvírala skříně s prádlem, ucítil Jean Valjean, že se Javert dotýká jeho ramene. Porozuměl a sešel dolů s Javertem v patách.

Domovník pozoroval jejich odchod právě s takovou vyděšenou ospalostí, jako když přicházeli.

Vstoupili znova do kočáru a kočí vyskočil na kozlík.

„Inspektore Javerte, dovolte mi ještě jednu věc.“

„Jakou?“ zeptal se Javert drsně.

„Dovolte mi, abych se na okamžik vrátil domů. Potom se mnou dělejte, co vám bude libo.“

Javert chvíli mlčel, brada mu klesla do límce kabátu, pak spustil přední okénko.

„Kočí,“ řekl, „ulice Homme-Armé číslo 7.“

## (11)  
Zviklání svrchované moci

Cestou už neotevřeli ústa.

Co vlastně Jean Valjean chtěl? Dokončit to, co začal; chtěl upozornit Cosettu, povědět jí, kde je Marius, chtěl snad i poradit, a bude-li moci, ještě zařídit, co sám uzná za nutné. Pokud šlo o něho osobně, věděl, že je všemu konec; byl zadržen Javertem a nijak se tomu nebránil; jiný v jeho postavení by si snad maně vzpomněl na provaz, který mu Thénardier podstrčil, a na mříže vězení, které ho čeká; jenže od chvíle, co se setkal s biskupem, který na něho hluboce zapůsobil svými mravními zásadami, Jean Valjean váhal před každým násilím, byť by je páchal sám na sobě.

Sebevraždu, ono tajuplné násilí na neznámu, jemuž může jít vzápětí do jisté míry i smrt duše, Jean Valjean vůbec nepřipouštěl.

Na rohu ulice Homme-Armé fiakr zastavil, protože ulička byla příliš úzká, aby tam mohl vjet povoz. Javert a Jean Valjean vystoupili.

Kočí „panu inspektorovi“ uctivě vysvětloval, že plyš na sedadlech je celý zamazaný od krve zavražděného a od vrahova bláta. Alespoň tak tomu rozuměl. Dodal, že má nárok na náhradu. Zároveň vytáhl z kapsy knížku a poprosil pana inspektora, aby mu tam laskavě napsal „pár řádek na potvrzenou, co a jak“.

Javert odstrčil knížku, kterou mu kočí podával, a řekl:

„Kolik ti patří, včetně čekání a jízdy?“

„Je to sedm a čtvrt hodiny,“ odpověděl kočí, „a můj plyš byl docela nový. Osmdesát franků, pane inspektore.“

Javert vytáhl z kapsy čtyři napoleony a fiakr propustil.

Jean Valjean se domníval, že ho Javert hodlá dovést pěšky na strážnici Blancs-Manteaux nebo na strážnici Archives, které jsou docela blízko.

Pustili se uličkou. Byla jako obvykle pustá. Javert šel za Jeanem Valjeanem. Přišli k číslu 7. Jean Valjean zaklepal. Dveře se otevřely.

„Dobrá,“ řekl Javert. „Jděte nahoru.“

S podivným výrazem, jako by se přemáhal, řekl:

„Čekám tady na vás.“

Jean Valjean pohlédl na Javerta. Takhle Javert nejednával. Že mu teď Javert jaksi velkomyslně důvěřuje jako kočka myši, kterou pouští na svobodu, ale jen na dosah svých drápů, Jeana Valjeana příliš nepřekvapilo; byl odhodlán vydat se Javertovi na milost i nemilost a chtěl už mít konečně pokoj. Strčil do dveří, vstoupil do domu a ohlásil se domovníkovi, který už ležel a zatáhl jen za šňůru: „To jsem já!“ A vystupoval po schodech.

Když přišel do prvního poschodí, zastavil se. Každá křížová cesta má svá zastavení. Spouštěcí okno na odpočívadle bylo otevřené.

Jako v mnoha starých domech vedla okna schodiště do ulice, schody byly jakž takž patrny. Pouliční lucerna stála totiž přímo naproti a vrhala trochu světla na schody, čímž se ušetřilo na osvětlení.

Jean Valjean, buď aby si odpočinul, nebo jen mimovolně, vyhlédl z okna. Vyklonil se do uličky. Byla krátká a lucerna ji osvětlovala od jednoho konce ke druhému. Jean Valjean strnul úžasem; nikdo tam nebyl.

Javert odešel.

## (12)  
Děd

Bask a vrátný přenesli Maria do salónu. Marius ležel stále nehybně na pohovce, na kterou ho uložili. Lékař, pro kterého poslali, byl za krátkou chvíli u raněného. Teta Gillenormandová vstala.

Přecházela po pokoji, všecka zděšená spínala ruce a stále jenom volala:

„Panebože, je to možné?“

A chvílemi dodávala:

„Všechno bude potřísněno krví!“

Když ji přešla první hrůza, začala se pomalu na celou situaci dívat filozoficky, a to se projevilo v jejím zvolání:

„Nemohlo to skončit jinak!“

Ale neprohlásila: „Já jsem to vždycky říkala!“, což se při takovýchto příležitostech obyčejně říkává.

Vedle pohovky postavili na lékařův příkaz lůžko z popruhů. Lékař Maria prohlédl, a když zjistil, že srdce pracuje, že Marius nemá žádnou hlubokou ránu na hrudníku a že krev v ústních koutcích pochází z nosu, dal ho přenést na lůžko bez polštáře, takže hlava byla ve stejné výši s tělem či o něco níž, a rozhalil košili, aby usnadnil dýchání. Když slečna Gillenormandová viděla, že Maria svlékají, odešla a začala se ve svém pokoji modlit růženec.

Marius neměl vnitřní zranění: kulka, která se odrazila od zápisníčku, se stočila po žebrech a způsobila ošklivou tržnou ránu, jež však nebyla hluboká, a proto ani nebezpečná. Dlouhý podzemní pochod úplně vymkl roztříštěnou klíční kost, což bylo na pováženou. Paže byly jeden šrám. Obličej nehyzdila žádná sečná rána, ale zato hlava byla zalitá krví. Jaké rány budou na hlavě? Nepronikly dál, rozsekly jen kůži? Nepoškodily kost? O tom ještě nebylo možno se vyslovit. Závažné byly však mdloby, z nichž se člověk taky nemusí probrat! Nadto raněného velmi vyčerpalo krvácení. Od pasu dolů nebyl Marius poraněn, protože ho částečně chránila barikáda.

Bask a Nicoletta trhali prádlo a připravovali obvazy; Nicoletta je sešívala, Bask je svinoval. Protože neměli cupaninu, zastavil lékař krvácení prozatím chuchvalci vaty. Vedle lůžka hořely tři svíce; stály na stole vedle rozložených chirurgických nástrojů. Lékař omyl Mariův obličej i vlasy studenou vodou. Vědro plné vody za chvíli zrudlo. Domovník mu svítil svíčkou.

Zdálo se, že lékaři není do smíchu. Občas zavrtěl hlavou.

A jako by si odpovídal na nějakou otázku, kterou si v duchu kladl. Takové tajné rozhovory lékaře se sebou samým neznamenají pro pacienta nic dobrého.

Právě když otíral tvář a lehce se dotýkal stále zavřených víček, otevřely se v pozadí salónu dveře a v nich se objevila dlouhá, bledá postava. Dědeček.

Už několik dní byl pan Gillenormand povstáním velmi zaměstnán, rozčilen a rozhořčen. Předešlou noc nemohl usnout a celý den měl horečku. Když nařídil, aby celý dům důkladně zavřeli, šel si večer velmi brzy lehnout a únavou usnul.

Staří lidé mívají lehký spánek; pokoj pana Gillenormanda sousedil se salónem, a ačkoliv se všichni vystříhali jakéhokoliv většího hluku, ruch ho přece probudil. Byl překvapen proužkem světla ve spáře dveří, vstal z postele a tápavě vešel.

Překvapeně stanul na prahu, ruku na klice pootevřených dveří, lehce pokyvoval hlavou trochu nakloněnou dopředu, s tělem upjatým v bílém splývavém županu bez záhybů jako rubáš; vypadal jako přízrak, který nahlíží do hrobu.

Všiml si lůžka a na žíněnkách v jasném světle uviděl mladého krvácejícího muže, voskově bledého, se zavřenýma očima, s pootevřenými ústy, se zsinalými rty, obnaženého do pasu, posetého jasně červenými sečnými ranami.

Starý pán se zachvěl od hlavy až k patě, pokud to vůbec zkostnatělé údy dovolily; oči, jejichž bělmo stářím zežloutlo, se kalily skelným leskem, tvář se propadla do sinavých rysů umrlce, paže mu klesly a visely, jako by v nich prasklo péro, a prsty na obou třesoucích se rukou se roztáhly zděšením, kolena poklesla, rozevřela župan a ukázala ubohá nahá lýtka, na nichž se ježily bílé chlupy.

„Marius!“

„Pane,“ řekl Bask, „právě pána přinesli. Šel na barikádu…“

„Je mrtev!“ vykřikl stařec hrozným hlasem. „Ach, ten darebák!“

A jakási hrobová proměna napřímila stoletého starce jako mladíka.

„Pane,“ řekl, „vy jste lékař. Především mi řekněte jednu věc. Je mrtev, že ano!“

Lékař v nejvyšším zoufalství mlčel.

Pan Gillenormand zalomil rukama a vybuchl ve strašlivý smích.

„Je mrtev! Mrtev! Dal se zabít na barikádách! A to jenom z nenávisti ke mně! To mi udělal naschvál! Ach, ten krvelačník! A takhle se mi vrací! Takové žalosti jsem se musil dožít! Je mrtev!“

Přistoupil k oknu, otevřel je dokořán, jako by se dusil, a mluvil do ulice k černé noci:

„Probodán, posekán, zardoušen, zabit, roztrhán a na kusy rozsekán! Podívejte se na něho, na ničemu! Jistě dobře věděl, že ho čekám, že jsem dal přichystat pokoj a že jsem si v hlavách postele pověsil na zeď jeho podobiznu z dětských let!

Věděl dobře, že se může klidně vrátit, že ho už léta přivolávám zpátky, že sedám večer u krbu s rukama na kolenou, až jsem z toho celý zpitoměl! Dobře jsi věděl, že se můžeš vrátit a říci jen: ‚To jsem já,‘ že by ses stal ihned pánem v domě, že bych poslouchal a že bys dělal se svým hloupým dědečkem, co bys byl chtěl! Tys to dobře věděl a řekl sis: ‚Ne, je to roajalista, tam nepůjdu. ‘ A šel jsi na barikády a dal ses tam ze zlomyslnosti zabít! Aby ses pomstil za to, co jsem ti pověděl o panu vévodovi berryjském! Ach, to je hanebné! Lehněte si a spěte klidně! A on je v Pánu! Pěkné probuzení!“

Lékař, který se počal znepokojovat na obě strany, opustil na okamžik Maria, přistoupil k panu Gillenormandovi a vzal ho za paži. Stařec se obrátil, vyjeveně se na něho podíval zarudlýma očima a klidně mu řekl:

„Děkuji vám, pane. Jsem klidný, jsem muž; viděl jsem smrt Ludvíka XVI. a umím snášet rány osudu. Nejstrašnější je pomyšlení, že všechno mají na svědomí naše noviny. Budete mít pisálky, řečníky, advokáty, kazatele, tribuny, diskuse, pokrok, osvětu, lidská práva, svobodu tisku, a takhle vám budou nosit vaše děti domů. Ach, Marie! To je strašné! Zabit! Umřít dřív než já! Barikáda! Ach, ten lotr! Doktore, myslím, že bydlíte v naší čtvrti, že ano? Znám vás dobře. Vídám vás jezdit okolo ve vašem kabrioletu. Něco vám povím. Mýlil byste se, kdybyste myslil, že se hněvám. Na mrtvé se nehněváme. To by byla hloupost. Je to dítě, které jsem vychoval. Byl jsem už starý, když on byl ještě docela maličký. Hrával si v Tuileriích s lopatkou a židličkou, a aby hlídači nehubovali, ucpával jsem postupně svou holí díry, které on lopatkou nadělal v zemi. Jednoho dne prohlásil: ‚Pryč s Ludvíkem XVIII.!‘ A odešel. To není má vina. Byl celý růžový a plavovlasý. Jeho matka je mrtva. Všiml jste si, že všechny malé děti mají světlé vlásky? Čím to? Je to syn jednoho z těch loirských banditů, ale děti nemohou za viny svých otců. Vzpomínám si, když byl takhle maličký. Nemohl vyslovit souhlásku _d._ Mluvil tak sladce a nezřetelně, člověk by byl myslil, že to šveholí ptáček. Pamatuji se, že ho jednou pod sochou Herkula Farneského obklopili a obdivovali se mu, tak byl krásný ten klučina! Hlavička jako obrázek. Naschvál jsem mluvil hrubým hlasem a naháněl mu strach, hrozil mu holí, ale on dobře věděl, že je to jen žert. Když ráno vstoupil do pokoje, mručel jsem, ale pro mne jako by bylo vstoupilo sluníčko. Před tou drobotinou se člověk neubrání. Zaujme vás, drží a už vás nepustí. Je pravda, že nebylo roztomilejšího dítěte. A teď, co teď řeknete o těch svých Lafayettech, Benjaminech Constantech a o svých Tirecuirech de Corcelles[^99], kteří mně ho zabíjejí?! To nelze jen tak prominout.“

A přiblížil se k stále bledému a nehybnému Mariovi, k němuž se lékař zase vrátil, a znovu lomil rukama. Starcovy bílé rty se mechanicky pohybovaly a v chroptění vydechovaly téměř nezřetelná a sotva slyšitelná slova:

„Nemáš srdce! Ach! Ty klubisto! Ach! Darebáku! Ty septembristo!“

Tiché výčitky umírajícího člověka člověku mrtvému.

Znenáhla, jak tomu vždycky bývá, když povoluje vnitřní napětí, se slovní souvislost vracela, ale zdálo se, že už stařec nemá sílu mluvit dál, tak byl jeho hlas hluchý a vyhaslý, jako by přicházel z druhého břehu propasti:

„Je mi to docela jedno, já také umřu. A pomyslím-li, že se nenajde v celé Paříži ani jedna poběhlice, která by s radostí neoblažila toho bídníka! Darebák, místo aby se bavil a užíval života, jde se bít a dá se zabít jako hovado! A pro koho? Proč? Pro republiku! Místo aby si šel zatančit do Chaumière, jak se patří na mladé lidi! Je to těžké být dvacetiletý! Republika, to je setsakramentsky pěkná pitomost. Ubohé matky, roďte přece hezké chlapce! Tak tedy tys mi umřel! To budou dva pohřby v jednom domě. Takhle ses dal zřídit pro krásné oči generála Lamarqua. Co dobrého ti udělal ten generál Lamarque! Sekáč! Žvanil! Dát se zabít pro mrtvého! Jestlipak to není k zbláznění! Rozumějte tomu! Ve dvaceti letech! A k tomu se ani neohlíží, zanechá-li zde někoho po sobě! Staří ubožáci jsou nuceni umírat docela opuštěni. Chcípni ve svém koutě, sůvo! Tím líp, to jsem čekal, to mě dorazí! Jsem příliš starý, je mi sto let, je mi sto tisíc let, už dávno mám právo být mrtev. Tahle rána mi dodala. Jaké štěstí, že je konec. Pročpak mu dáváte vdechovat čpavek a celou tu spoustu léků? Škoda práce, hlupáku doktore! Jděte, je mrtev, načisto mrtev. Já, který jsem taky mrtev, já se v tom vyznám! Neudělal to polovičatě. Ano, tato doba je hanebná, hanebná, hanebná, a totéž si myslím o vás, o vašich ideách, o vašich soustavách, o vašich učitelích, o vašich věštbách, o vašich doktorech, o vašich ničemných spisovatelích, o vašich padoušských filozofech a o všech revolucích, které po šedesát let plaší hejna havranů v Tuileriích! A protože jsi neměl srdce a dal ses takhle zabít, nebudu nad tvou mrtvolou ani naříkat, ty vrahu!“

V té chvíli otevřel Marius pomalu víčka a jeho pohled, zastřený smrtelným obluzením, utkvěl na panu Gillenormandovi.

„Marie!“ vykřikl stařec. „Marie, můj maličký Marie! Mé dítě! Můj synáčku milovaný! Otvíráš oči, díváš se na mne, žiješ! Zaplať Pánbůh!“

A stařec v mdlobách klesl k zemi.

  

[^99]: Liberální poslanec v roce 1832 (správně Tircuy).
