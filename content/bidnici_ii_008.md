---
title: KNIHA PRVNÍNěkolik stránek dějin
contentType: prose
---

## _(1)  
Dobře střiženo_

  

Oba roky, 1831 a 1832, které přímo souvisí s červencovou revolucí, jsou jedním z nejpodivuhodnějších a nejnápadnějších okamžiků dějin. Ona dvě léta uprostřed těch, která předcházejí a která následují, se tyčí jako dvě hory. Mají revoluční velikost. Rozeznáváme tam propasti. Společenské vrstvy, samotné základy civilizace, pevná skupina nadřazených a souhlasných zájmů, věkovité profily starobylého francouzského útvaru se tam objevují a mizejí v bouřlivých mracích systémů, vášní a teorií. Tato zjevování anebo mizení byla nazvána odbojem anebo hnutím. Chvílemi tam zasvitne pravda, světlo lidské duše.

Tato pozoruhodná doba je dost vyhraněna a máme už k ní dostatečný odstup, abychom mohli už nyní vystihnout její hlavní rysy.

Pokusíme se o to.

Restaurace byla jedním z oněch přechodných a velmi těžko vystižitelných údobí, v nichž se objevuje únava, hučení, repot, umdlenost, ruch a která jen nasvědčují, že velký národ dospívá k nové etapě. Tato údobí jsou nevyzpytatelná a matou politiky, kteří z nich chtějí těžit. Zpočátku si národ přeje jen klid; žízní jen po míru; zůstat malým je jeho jediná ctižádost. To znamená tolik, jako mít od všeho pokoj. Pěkně děkujeme za velké události, velké náhody, velká dobrodružství, velké muže, dost jsme už užili a máme toho všeho až nad hlavu. Dali bychom Caesara za Prusia[^10] a Napoleona za krále z Yvetot.

„Ach, jaký to byl dobrý králíček!“[^11] Pochodovali jsme od svítání do večera za dlouhého krušného dne; první úsek jsme urazili s Mirabeauem, druhý s Robespierrem, třetí s Napoleonem a jsme z toho celí polámaní. Každý touží po posteli.

Co hledají, co vymáhají, oč prosí, oč žadoní unavené oddanosti, zestárlá hrdinství, nasycené ctižádosti a dosažená bohatství? O místo, kde by spočinuly. Mají je. Získaly mír, klid a odpočinek; jsou spokojeny. Ale mezitím zároveň vyvstávají nová fakta, která žádají o uznání a buší na dveře. Skutečnosti vzešlé z revolucí a válek jsou tu, žijí, mají právo usadit se v lidské společnosti a usazují se tam; a většina z nich jsou ubytovatelkami a hlasatelkami, které chystají půdu novým zásadám.

Vizte, co se zjevuje politickým myslitelům:

Zatímco unavení mužové touží po odpočinku, to, co je dovršeno, si vymáhá záruky. Záruka daná hotové věci znamená klid lidu.

To žádala Anglie na Stuartovcích po protektorově vládě; to žádala Francie na Bourbonech po pádu císařství.

Takové záruky jsou nutností doby. Je třeba je dát. Panovníci je „oktrojují“, ale ve skutečnosti je přináší tlak poměrů. Je to hluboká pravda, o níž je užitečné vědět, pravda, kterou v roce 1660 Stuartovci nevytušili a kterou Bourboni ani v roce 1814 nepochopili.

Z „boží milosti“ předurčená rodina, která se vrátila do Francie po zhroucení Napoleonovy vlády, věřila s osudnou prostomyslností, že je jediná, která rozdává, a že si může vzít, co kdysi dala; že bourbonský rod má právo božské a Francie žádné; a že politické právo postoupené chartou Ludvíka XVIII. bylo jen větví božského práva, kterou bourbonský rod odlomil a milostivě propůjčil lidu do dne, kdy se králi zlíbí znovu se jí zmocnit. Ale již z nepříjemností, které mu ten dar přinášel, mohl bourbonský dům vycítit, že nepochází od něho.

Bourboni se mrzeli na devatenácté století. Tvářili se nevlídně ke každému dalšímu rozkvětu národa. Řekněme to prostě, lidově a pravdivě: ohrnovali nos. Národ si toho všiml.

Myslili si, že mají moc, protože císařství bylo před jejich očima odklizeno jako divadelní kulisa. Ale nevšimli si, že se sami na jevišti objevili týmž způsobem. Neviděli, že jsou v týchž rukou, které odklidily Napoleona.

Věřili, že mají kořeny, protože znamenali minulost. Mýlili se; byli částí minula, ale celou minulostí byla Francie. Kořeny francouzské společnosti netkvěly vůbec v Bourbonech, ale v národu. Tajemné a živoucí kořeny nikterak netvořily právo jen jednoho rodu, ale dějiny celého národa. Byly všude, jen ne pod trůnem.

Rod Bourbonů byl pro Francii slavným a krvavým článkem jejích dějin, ale nebyl už hlavní podstatou jejího osudu a nutným základem její politiky. Bylo možné se obejít bez Bourbonů; země se bez nich obešla dvaadvacet let; spojitost byla přerušena; ale Bourboni si toho nepovšimli. A jak to mohli tušit, oni, kteří si namlouvali, že Ludvík XVII. panoval 9. thermidoru a že Ludvík XVIII. vládl v den bitvy u Marenga? Nikdy od počátku dějin nebyli vládcové tak zaslepení k událostem a k božské svrchovanosti, kterou události v sobě tají a hlásají. Úzce sobecké nároky, kterým říkávají právo králů, nikdy tolik nepopíraly právo sloužící vyššímu zájmu.

Tato zásadní chyba přiměla bourbonský rod, aby vztáhl ruku na „oktrojované“ záruky roku 1814, na ústupky, jak je nazývali! Smutný nápad! Co Bourboni nazývali ústupky, byly naše vymoženosti; co prohlašovali za přehmaty, byla naše práva.

Restaurace, která se domnívala, že zvítězila nad Napoleonem a zakořenila se v zemi, měla pocit síly a hloubky. A když se Bourbonům uzdálo, že je vhodná chvíle, nenadále se rozhodla a odvážila se převratu. Jednoho dne se postavila tváří v tvář Francii, pozvedla svůj hlas, upřela právo celku i jednotlivci; národu upřela svrchovanost, občanovi svobodu. Jinými slovy, restaurace upřela národu to, co jej činilo národem, a občanovi to, co ho činilo občanem.

To je podstata pověstného vládního výnosu, jemuž se říká „červencová nařízení“.

Restaurace padla. Padla spravedlivě. Ale přiznejme si, že nebyla tak docela nepřátelská ke všem formám pokroku. Po jejím boku byly vykonány velké věci.

Za restaurace si národ zvykl na klidné rokování, jaké chybělo za republiky, a na vznešenost v míru, jaká chyběla za císařství. Svobodná a silná Francie byla nabádavou podívanou pro ostatní evropské národy. Za Robespierra měla slovo revoluce; za Bonaparta hovořila děla; za Ludvíka XVIII. a Karla X. se však dostala k slovu vzdělanost. Ustal vítr a pochodeň se znovu rozeplála. Na jasných vrcholech bylo vidět jiskření čistého světla velkých duchů. Skvělá, nádherná a užitečná podívaná: v hlubokém míru a před zraky celé veřejnosti pracovaly celých patnáct let velké zásady, tak staré pro myslitele a tak nové pro státníka: rovnost před zákonem, svoboda přesvědčení, svoboda slova, svoboda tisku, přístup všech schopných lidí do všech úřadů. Tak to šlo až do roku 1830. Bourboni byli nástrojem civilizace, který se polámal v rukou prozřetelnosti.

Pád Bourbonů byl plný vznešenosti, ne pokud jde o ně, nýbrž pokud jde o národ. Opustili trůn vážně, ale autoritu už dávno neměli; jejich sestup do tmy nebyl z těch slavnostních ústupů do nicoty, které zanechávají chmurné pohnutí v dějinách; nebyl to ani přízračný klid Karla I. Anglického, ani orlí skřek Napoleonův. Prostě odešli. S korunou odložili i aureolu. Byli důstojní, ale nebyli vznešení. Jejich neštěstí chyběla do určité míry velikost. Když Karel X. na cestě do Cherbourgu[^12] dal ořezat kulatý stůl na čtverhranný, prokázal tím větší zájem o ohroženou dvorní obřadnost než o hroutící se království. Úpadek majestátu zarmoutil oddané muže, kteří milovali své představitele, i muže vážné, kteří ctili jejich původ. Zato národ byl obdivuhodný. Národ, který byl jednoho rána napaden ozbrojenou mocí, vedenou jakousi královskou vzpourou, cítil v sobě tolik síly, že se ani nerozhněval. Bránil se, opanoval se, vykázal všechno na patřičné místo, vládu do mezí zákona, Bourbony do vyhnanství, a běda!, zůstal stát. Zpod baldachýnu, který kdysi bezpečně chránil Ludvíka XIV., vzal národ starého krále Karla X. a opatrně ho snesl k zemi. Dotýkal se královských osobností jen se zármutkem a šetrností. To nebyl jen jeden člověk, to nebylo několik lidí, to byla Francie, Francie celá, vítězná, úspěchy opojená Francie, která jako by si připomněla a uvedla v život před zraky celého světa důstojná slova Guillauma du Vair, která pronesl po dni barikád:[^13]

„Těm, kdo ze zvyku požívají přízně mocných a poskakují jako pták z větve na větev, od osudu zármutkem stiženého k osudu šťastného člověka, těm není zatěžko postavit se proti vlastnímu králi, pronásledovanému protivenstvími; já však budu vždycky ctít osud svých králů, zejména osud vládců zármutkem sklíčených.“

Bourboni si odnášeli úctu, nikoliv lítost. Jak jsme právě řekli, jejich neštěstí bylo větší než oni sami. Zmizeli z obzoru.

Červencová revoluce měla okamžitě přívržence i odpůrce po celém světě. Jedni se k ní připojili s nadšením a radostí, druzí se od ní odvrátili; každý podle své povahy. Evropská knížata v první chvíli zamhouřila oči jako sovy při svítání, byla tím svítáním zasažena a oslněna, a otevřela je teprve při hrozbách. Takové zděšení je pochopitelné a hněv omluvitelný. Tato podivná vzpoura byla sotva otřesem; poraženému království dokonce neprokázala ani tu čest, aby s ním nakládala jako s nepřítelem a prolila jeho krev. V očích násilnických vlád, jimž vždycky jde o to, aby se svoboda sama znemožnila, chybila červencová vzpoura tím, že byla hrozná a zůstala shovívavou. Proti ní se ostatně nic nepodnikalo ani neosnovalo. Nejnespokojenější, nejpodrážděnější, největší bázlivci ji vítali; ať jsou naše sobectví a naše řevnivost jakékoliv, tajemná vážnost se line z událostí, v nichž tušíme součinnost někoho, kdo pracuje výš než člověk.

Červencová revoluce je úspěchem práva, které umlčelo skutečnost. Zjev plný vznešenosti.

Právo umlčující skutečnost. Z toho vzplála revoluce roku 1830, odtud je také její umírněnost. Právo, které vítězí, nemá žádnou příčinu k násilí.

Právo je spravedlnost a pravda.

Význačnou vlastností práva je věčná krása a čistota. Skutečnost, byť i zdánlivě nezbytná, je neodvratně odsouzena, aby se časem zošklivila, aby znemravněla a dokonce i znestvůrněla, je-li pouhou skutečností a má-li v sobě jen málo práva nebo nemá-li je vůbec. Chceme-li rázem zjistit, kam až může ve své ohavnosti skutečnost klesnout, podívejme se s odstupem několika století na Machiavelliho. Machiavelli není zloduch nebo démon, není ani podlý a bídný spisovatel; je jen pouhou skutečností. A není to skutečnost jenom italská, je to skutečnost evropská, skutečnost šestnáctého století. Zdá se ohyzdná a opravdu ohyzdná je, srovnáme-li ji s mravní ideou devatenáctého století.

Tento boj práva se skutečností trvá od počátku lidské společnosti. Úkolem mudrců je ukončit zápas, sloučit ryzí myšlenku s lidskou skutečností, pomoci míruplnému pronikání práva do skutečnosti a skutečnosti do práva.

## (2)  
Špatně ušito

  

Nicméně – jiné je úsilí mudrců a jiné je úsilí chytráků.

Revoluce roku 1830 se rychle zastavila.

Jakmile revoluce uvázne na mělčině, chytráci rozeberou vrak.

V našem století si chytráci sami přisvojili titul státníků, takže slovo státník se nakonec stalo skoro hantýrkou. Nezapomínejme, že tam, kde je jenom chytráctví, je nezbytně i malichernost. Řekneme-li chytráci, je to asi tolik, jako bychom řekli průměrní lidé.

Rovněž tak slovo státníci znamená mnohdy tolik jako zrádci.

Kdybychom věřili chytrákům, považovali bychom všechny revoluce, i červencovou, za podřezávání tepen; je třeba rychle přiložit obvaz. Příliš honosně vyhlašované právo se viklá. A tudíž – je-li vydobývané právo jednou stvrzeno, je třeba upevnit stát. Jakmile je zajištěna svoboda, je třeba pamatovat na moc.

Tady se mudrci ještě nerozcházejí s chytráky, ale klíčí v nich nedůvěra. Moc, budiž. Ale za prvé, co to je moc? Za druhé, kde se bere?

Chytráci předstírají, že neslyší šeptané námitky, a pokračují ve svých pletichách.

Podle těchto politiků, kteří pilně vymýšlejí, jak by výnosné výmysly zamaskovali nutností, je první nutností národa po revoluci, náležel-li tento národ k monarchistické pevnině, opatřit si novou dynastii. Jen tak prý může národ mít po revoluci mír a čas k vyhojení ran a k opravě domovů. Dynastie zakryje popraviště a zastře ambulanční vůz.

Ale není vždycky snadné nalézt dynastii.

Přísně vzato, králem lze učinit kteréhokoliv geniálního muže, nebo muže, jemuž přeje štěstí. V prvním případě je to Bonaparte, v druhém Iturbide.[^14]

Ale k založení dynastie se nehodí jakýkoli rod. Nutně je třeba jisté dávky starobylosti rodu a vráska staletí se tak lehce nenahradí.

Jaké jsou podle náhledu „státníků“ nutné vlastnosti krále vycházejícího z revoluce, přirozeně se všemi výhradami? Může být a je užitečné, aby to byl revolucionář, to jest, aby se osobně zúčastnil revoluce, aby do ní zasáhl, aby byl do ní zapleten nebo aby se v ní proslavil, buď že se chopil sekery nebo meče.

Jaké jsou vlastnosti dynastie? Musí být národní, to jest zpovzdáli revoluční, ne snad že proslula vykonanými činy, ale že přijala revoluční myšlenky. Má v ní být něco z minulosti, aby byla historická, a něco z budoucnosti, aby se stala sympatickou.

To všechno vysvětluje, proč se první revoluce spokojují s tím, že nacházejí muže, Cromwella nebo Napoleona; a proč pozdější revoluce chtějí nalézt starý rod – brunšvický nebo orleánský.

Královské rody se podobají indickým fíkovníkům, jejichž každá větev, která se skloní až k zemi, zapustí kořeny a vyroste v nový fíkovník. Každá větev se může stát dynastií. Ovšem za jedné podmínky, že se skloní až k lidu.

To je teorie chytráků.

Velké umění záleží v tom, že se úspěchu dodá třebas malého nádechu pohromy, aby se také třásli ti, kdo z něho mají užitek, že se okoření strachem každý krok činu, že se vyklene ještě více křivka přechodu, což povede až k zpomalení pokroku, že se zlehčí duchovní svítání, že se dá do klatby a vymýtí dychtivost nadšení, že se hrany otlučou a nehty ořezají, vítězství se zabalí do vatičky, právo se zamotá do bavlnky; lid velikán se zavine do flanelu a uloží co nejrychleji do postele, symbolu zdraví se vnutí dieta, s Herkulem se jedná jako s člověkem, který se uzdravuje po těžké nemoci, událost se rozředí ve chvilkovém léku, duchům nakaženým ideály se nabídne nektar zředěný odvarem, příliš velký úspěch se prohlásí za nevítaný a revoluci se nasadí stínidlo.

Rok 1830 uskutečnil teorii, které použila Anglie v roce 1688.

Rok 1830 je revoluce, která se zastavila na poloviční cestě. Je to jen polovina úspěchu; jakés takés právo. Logika ovšem stejně nezná přibližnosti, jako slunce naprosto přehlíží svíčku.

Kdo zastavuje revoluci na půli cesty? Měšťanstvo.

Proč?

Protože měšťanstvo je ukojená lačnost. Včera bylo při chuti, dnes je nasyceno a zítra bude přejedeno.

Úkaz z roku 1814 po pádu Napoleonově se opakoval v roce 1830 po vládě Karla X.

Neprávem chtěli utvořit z měšťanstva třídu.

Měšťanstvo je prostě upokojená část lidu. Měšťan je člověk, který má kdy, aby se posadil. Židle není kasta.

Ale chceme-li se usadit příliš brzy, můžeme dokonce zastavit kroky lidstva. To byla častá chyba měšťanstva.

Dopouštíme-li se chyb, nejsme proto ještě třída. Sobectví není dělítkem společenského řádu.

Ostatně musíme být spravedliví i vůči onomu sobectví, stavu, po němž část národa, kterou nazýváme měšťanstvem, toužila po otřesu roku 1830 a který neměl znamenat netečnost spojenou se lhostejností a pohodlností a v níž je i trochu studu; to nebyl spánek, který předpokládá, že se na chvíli úplně zapomene a člověk se poddá snům; byla to jen zastávka.

Slovo zastávka je utvořeno ze dvojí podivné a téměř si odporující představy; nejdříve vyvolává představu pohybu, skupiny na pochodu, a pak rozkazu „zastavit stát!“, výzvy k odpočinku.

Zastávka je načerpání nových sil; je to ozbrojený klid ve střehu; je to dovršený čin, při němž se rozestavují hlídky a člověk se má na pozoru. Zastávka předpokládá včerejší boj a zítřejší bitvu.

To je doba mezi rokem 1830 a 1848.

Co zde nazýváme bitvou, můžeme také pojmenovat pokrokem.

Měšťanstvu a státníkům bylo třeba muže, který by zosobňoval představu „zastavit stát!“. Nějakého Ačkoliv, Protože. Složitou osobnost, která by zosobňovala i revoluci, i stálost, jinými slovy muže, který by utvrzoval přítomnost smířením minulosti s budoucností.

Ten muž byl šťastně nalezen. Jmenoval se Ludvík Filip Orleánský.

Dvě stě jedenadvacet hlasů zvolilo Ludvíka Filipa králem. La­fayette se pověřil korunovací. Nazval ho _nejlepší republikou._ Pařížská radnice nahradila posvátnou remešskou katedrálu.

To podvržení polotrůnu za celý trůn bylo „dílem roku 1830“.

Když byli chytráci hotovi se svou prací, objevila se nesmírná vada jejich řešení. Všechno bylo vykonáno bez ohledu na svrchovanost práva. Svrchované právo zvolalo:

„Protestuji!“

Potom, což bylo strašné, ustoupilo do stínu.

## (3)  
Ludvík Filip

  

Revoluce mají hrozné paže a šťastnou ruku; těžce dopadnou, ale dobře volí. I když jsou nedokončené, nebo dokonce zakrnělé a zpanchartělé a donucené stát se revolucemi podřadnějšími, jakou se stala revoluce v roce 1830, zbude jim vždycky ještě tolik prozíravé jasnozřivosti, že nedopadají špatně. I když časem ochabují, nikdy se nevzdávají.

Nechlubme se však příliš; i revoluce se mýlí a zažili jsme i vážná nedopatření.

Ale vraťme se k roku 1830. Rok 1830 měl štěstí i ve svém poblouznění. Pokud jde o uspořádávání poměrů po revoluci ukončené naráz, jemuž se říkalo pořádek, byl král lepší než království. Ludvík Filip byl vzácný člověk.

Byl syn otce, kterému dějiny jistě přiznají polehčující okolnosti, ale byl také stejně hoden úcty, jako byl jeho otec hoden hany; měl všechny ctnosti soukromé a několik ctností veřejných; pečoval o své zdraví, o svůj majetek, o svou osobu, o své záležitosti; znal cenu minuty, ale ne vždycky znal cenu roku; byl střídmý, vlídný, mírný, trpělivý, dobrý člověk a dobrý vladař, spal se svou ženou a ve svém paláci měl sluhu, který byl pověřen, aby ukazoval manželské lože měšťanům: ta vychloubavost spořádaným soukromím byla užitečná po starých nemanželských okázalostech větve starší; znal všechny evropské jazyky, a co je vzácnější, znal i řeč, kterou se vyjadřují všechny zájmy, a uměl o nich pohovořit; skvělý představitel „střední vrstvy“, kterou však předstihoval a v každém směru byl výše než ona; muž bystrého ducha, který sice oceňoval krev, ze které pocházel, ale vážil si více své vnitřní hodnoty, a dokonce velmi podivně se zachoval ve věci svého rodu, prohlásiv se za člena rodu orleánského a nikoliv bourbonského; byl z nejpřednějších knížat po krvi, dokud byl jenom nejjasnější Výsostí, ale když se stal králem, byl upřímný měšťan; rozvláčný na veřejnosti, stručný v soukromí; považovali ho za lakomce, ale nebylo to dokázáno; v jádře byl jedním z hospodářů, kteří snadno marnotratně vyhazují. aby ukojili své choutky nebo povinnosti: byl vzdělaný, ale neměl zvláštní zálibu v literatuře; byl šlechtic, ale nebyl kavalír; prostý, klidný a silný; jeho rodina i dvůr ho zbožňovaly; jako svůdný řečník a střízlivý státník, v nitru chladný, ovládaný bezprostředními zájmy, šel vždycky nejkratší cestou, neuměl nenávidět ani být vděčný, bez milosti používal silnějšího proti slabšímu, a většinou parlamentu dovedl zastřít tajemné jednohlasné hučení, které se tlumeně ozývá pod trůny; byl sdílný, ve své sdílnosti často až neprozřetelný, ale i ve své nerozvážnosti obdivuhodně obratný; vynalézavý v prostředcích, výrazech tváře, ve škraboškách; Francii naháněl strach Evropou a Evropu strašil Francií; nepopiratelně miloval svou vlast, ale dával přednost svému rodu; hodnotil výše vliv než svrchovanost, a svrchovanost výše než důstojnost; takový sklon je neblahý proto, že všechno zaměřuje k úspěchu, připouští lest a nezavrhuje úplně nízkost, zato však chrání politiku před prudkými otřesy, stát před rozpadnutím a společnost před pohromami; byl puntičkářský, přesný, bdělý, pozorný, důvtipný, neúnavný, někdy si odporoval a odvolával, co řekl; byl neohrožený proti Rakousku v Anconě, umíněný proti Anglii ve Španělsku, ostřeloval Antverpy a podplatil Pritcharda; Marseillaisu zpíval s přesvědčením; nepodléhal malátnosti, únavě, neměl smysl pro krásu a ideál, pro odvážnou velkodušnost, pro utopie a chiméry, pro hněv, ješitnost a strach; byl osobně neohrožený v každém směru; byl generálem u Valmy, vojákem u Jemmapes; usmíval se, ačkoliv mu kralovrazi osmkrát ukládali o život; byl statečný jako granátník a zmužilý jako myslitel; znepokojený jen před možnými otřesy Evropy a nezpůsobilý k velkým politickým dobrodružstvím; ochoten kdykoli nasadit život, nikdy však obětovat své dílo; vůli zakrýval vlivem a přál si, aby ho poslouchali spíš pro jeho rozum než pro královskou hodnost; byl nadán pozorovací schopností, ale jasnozřivý nebyl; byl málo pozorný k velkým duchům, ale vyznal se v lidech, potřeboval totiž vidět, aby mohl soudit; měl zdravý názor a pronikavý a rychlý úsudek, užitečnou moudrost, výmluvnost, zázračnou paměť; z této paměti neustále čerpal, to byl jeho jediný styčný bod s Caesarem, Alexandrem a Napoleonem; znal události, podrobnosti, vlastní jména, ale nevšímal si směrů, vášní, geniálních jednotlivců z lidu, vnitřních přání, skrytých a temných duševních odbojů, jedním slovem všeho, co bychom mohli nazvat neviditelnými proudy svědomí; horní vrstva ho přijala, ale málo s ním souhlasila spodní vrstva Paříže; z toho si pomáhal zchytralostí; příliš vládl a ne dost panoval; byl sám sobě ministerským předsedou; z malicherných skutečností dovedl znamenitě vytvořit překážku nesmírných myšlenek; ke své opravdové tvůrčí civilizační schopnosti pořádku a organizace přidával nevysvětlitelného ducha okolkování a tahanic; byl zakladatel a obhájce dynastie; měl něco z Karla Velikého a něco z advokáta; vcelku to byla postava vznešená a původní, vládce, který si dovedl zjednat moc přes neklid Francie i přes žárlivost Evropy; Ludvík Filip bude zařazen mezi vynikající muže svého století, ale byl by zařazen mezi nejslavnější vládce dějin, kdyby byl jen trochu bažil po slávě a kdyby byl měl stejné pochopení pro vznešenost jako pro věci užitečné.

Ludvík býval krásný muž a do stáří si uchoval půvab; třebas nebyl vždycky vítán národem, byl vždycky vítán lidem. Měl dar osobního kouzla. Nedostávalo se mu královské vznešenosti; ačkoliv byl králem, korunu nenosil, a ačkoliv byl stařec, nebyl bělovlasý. Měl chování staré doby, ale moderní zvyky, byl směsí šlechtice a měšťana, jak se to hodilo do roku 1830; Ludvík Filip byl vládnoucím přechodem; zachoval si starofrancouzskou výslovnost i pravopis a dával je do služeb novodobých názorů; měl rád Polsko a Maďarsko; ale psal _les polonois_ a vyslovoval _les hongrais._ Nosil kroj národní gardy jako Karel X. a stuhu Čestné legie jako Napoleon.

Málokdy chodil do kostela, nikdy na hon, nikdy do opery. Nedal se pokazit ani kostelníky, ani psovody, ani tanečnicemi; to bylo všeobecně známo, a proto byl u měšťanstva oblíben. Neměl dvůr. Vycházíval s deštníkem pod paží a ten deštník dlouho tvořil část jeho aureoly. Rozuměl trochu zedničině, zahradnictví a lékařství; jednou pustil žilou postiliónovi, který spadl z koně; Ludvík Filip nevycházel nikdy bez lancety jako Jindřich III. bez dýky. Roajalisti si dobírali tohoto legračního krále, prvního krále, který prolil krev, aby léčil.

Ve výtkách dějin proti Ludvíku Filipovi je záhodno něco opravit; leccos zavinilo království, leccos vláda a něco král; tři sloupce – a každý dává jiný součet. Království má na svědomí tato fakta: zrušení demokratických práv, odsunutí pokroku na druhé místo, přísný zákaz srocování lidu, zavedení stanného práva namířeného proti vzpourám, rebelii smetenou zbraněmi, ulici Transnonain, válečné soudy, pomíjení skutečného občanstva voličstvem a rozdělení vlády na polovinu se třemi tisíci obdařených výsadami. Vláda má na svědomí odmítnutí Belgie, příliš tvrdě dobyté Alžírsko, získané – podobně jako dobyli Angličané Indii – spíše barbarstvím než civilizací, věrolomnost k Abd-el-Kaderovi, Blaye, koupení Deutze[^15] a podplacení Pritcharda.[^16] Králova chyba byla, že dělal spíše politiku rodinnou než národní.

Jak vidíme, po řádném odpočtu se králův účet zmenší.

Chybil, že byl skromný jménem Francie.

Kde je chyba?

Řekněme to.

Ludvík Filip byl králem příliš otcovským; to vysedávání na vejcích, ze kterých se měla vyklubat dynastie, se bojí všeho a nechce být vyrušováno; z toho pak pochází neustálá bojácnost, která se zdá nevhodná lidu, jenž má ve své občanské tradici 14. červenec a ve své vojenské tradici Slavkov.

Ostatně, odmyslíme-li si veřejné povinnosti, které si žádají, aby byly plněny na prvním místě, musíme přiznat, že si rodina Ludvíka Filipa zasluhovala jeho něžnou lásku. Byla to obdivuhodná rodinka. Ctnosti tam narážely na nadání. Jedna z dcer Ludvíka Filipa, Marie ďOrléans, zapsala jméno své rodiny mezi výtvarné umělce, jako je Charles ďOrléans vřadil mezi básníky. Svou duši vdechla mramorové soše, kterou pojmenovala Johanka z Arku. Dva ze synů Ludvíka Filipa sklidili tuto Metternichovu demagogickou chválu: _Jsou to mladíci, jací se hned tak nenajdou, a princové, jací se už dnes nevyskytují._

Taková je pravda o Ludvíku Filipovi, aniž chceme něco zakrývat nebo mu přitěžovat.

Štěstím Ludvíka Filipa v roce 1830 bylo, že byl princ Rovnost, že se v něm svářely restaurace s revolucí a že měl znepokojující revoluční sklony, které však u panovníka budí důvěru; nikdy se nikdo víc nepřizpůsobil okolnostem; jedno prostoupilo druhé a vtělení se stalo skutečností. Ludvík Filip je muž, do něhož se vtělil rok 1830. Navíc byl poznamenán vyhnanstvím, které mu pomáhalo k trůnu. Byl psancem, bez domova a bez prostředků. Žil ze své práce. Ve Švýcařích prodal starého koně, aby se mohl najíst, on, kníže, který měl ve Francii nejvyšší důchody z královských panství. V Reichenavě dával hodiny matematiky, zatímco jeho sestra Adelaida vyšívala a šila. Podobné vzpomínky na krále budily nadšení měšťanstva. Vlastníma rukama rozbořil poslední železnou klec na Mont-Saint-Michel, kterou dal postavit Ludvík XI. a kterou využíval Ludvík XV. Žil v něm duch Dumouriezův, býval přítel Lafayettův a člen jakobínského klubu; Mirabeau mu poklepal na rameno; Danton mu řekl: Mladý muži! Když mu bylo v roce 1793 čtyřiadvacet let, byl přítomen jako pan de Chartres v hloubi přítmí lóže konventu trestnímu řízení proti Ludvíku XVI., jemuž se vhodně říkalo _chudinka tyran._ Pozoroval slepou prozíravost revoluce, která v království drtila krále a v králi království, a ani si nepovšimla člověka drceného divokou myšlenkou. Zažil bouři soudního shromáždění, hněv vyslýchající veřejnosti, viděl Kapetovce, který nevěděl, co odpovědět, viděl, jak se zděšeně a překvapeně zakymácela královská hlava v oné chmurné vichřici, uvědomil si poměrnou nevinu všech zúčastněných na té pohromě, těch, kdo soudili, i toho, který byl souzen, a rozjímal o té zaslepenosti; viděl, jak se za mříží konventu míhají staletí; viděl, jak se za Ludvíkem XVI., náhodným nešťastníkem, na něhož byla svalována všechna odpovědnost, tyčí z temnot ohromný stín – obžalovaná monarchie; a v duši mu utkvěl posvátný děs z nesmírné spravedlnosti lidu, téměř tak neosobní jako spravedlnost boží.

Stopa, kterou v něm zanechala revoluce, byla zázračná. Jeho vzpomínky byly živoucím otiskem velkých let, minutu za minutou. Jednou odříkal před svědkem, o jehož hodnověrnosti nelze pochybovat, ze seznamu ústavodárného shromáždění nazpaměť všechna jména začínající písmenem A.

Ludvík Filip byl král, který miloval jas. Za jeho vlády byla svoboda tisku, svoboda projevu, svoboda přesvědčení a svoboda slova. Zářijové zákony jsou řídkou výjimkou. Ačkoliv dobře věděl o rozkladném působení jasu na výsady, nechával svůj trůn v plném světle. Dějiny ocení tuto otevřenost.

Jako všichni mužové dějin, kteří odešli z jeviště, je dnes i Ludvík Filip podroben soudu lidského svědomí. Jeho pře je projednávána teprve před první instancí.

Ještě neudeřila hodina, kdy dějiny promluví důstojně a svobodně v jeho prospěch; ještě nenastala chvíle, aby nad králem byl vynesen konečný soud; i sám přísný a slavný dějepisec Louis Blanc nedávno zmírnil svůj první soud; Ludvík Filip byl zvolen dvěma nedokonalostmi: dvěma sty jedenadvacíti poslanci a rokem 1830, to jest polovičním parlamentem a polovičatou revolucí; na všechen způsob z vyššího hlediska, na kterém má stát filozofie, bychom se mohli odvážit soudu – jak jsme už výše vytušili – jenom s určitými výhradami ve jménu absolutních demokratických zásad; z hlediska absolutna je všechno uchvatitelstvím, vyjma dvojí právo, především právo člověka, a potom právo národa; ale už dnes, když jsme si tyto výhrady vytyčili, ať ho pozorujeme z kterékoliv strany, můžeme říci, že Ludvík Filip sám o sobě a po stránce lidskosti zůstane přece jenom nejlepším vladařem, jaký kdy dosedl na trůn, abychom se vyjádřili starobylým úslovím, jehož se užívá v historii.

Co mu vyčítají? Trůn. Odmyslete si krále od Ludvíka Filipa, a zbude člověk. Ten člověk je dobrák. Je tak dobrý, že je až obdivuhodný. Často, uprostřed nejvážnějších starostí, po celodenním zápase s veškerou pevninskou diplomacií vracel se večer do svých komnat, a co tam činíval, vyčerpaný únavou, přemáhaje spánek? Brával do rukou spisy a probděl noc přehlížením trestní pře, protože měl za to, že je sice důležité celit Evropě, ale že je důležitější vyrvat člověka katovi. Odporoval svému ministru spravedlnosti; s generálními prokurátory, s _těmi tlachaly zákona,_ jak jim říkával, bojoval o každou píď popraviště. Někdy se vršily listiny po celém stole; všechny je prozkoumával; svírala ho úzkost ze sražených hlav ubohých nešťastných odsouzenců. Jednou řekl témuž svědkovi, o němž jsme se před chvílí zmínili: _Tuto noc jsem jich vyhrál sedm._

V prvních letech jeho vlády byl trest smrti jakoby zrušen, a byla-li kde postavena gilotina, bylo to proti vůli králově. Když zmizelo popraviště Grève se starší královskou větví, jakási nová Grève byla zřízena pode jménem Barrière Saint-Jacques; „praktičtí lidé“ cítili, že je nutné mít zákonitou gilotinu; a bylo to vítězství Casimira Périera, který představoval úzkoprsou politiku měšťanstva, nad Ludvíkem Filipem, představitelem strany liberální.

Ludvík Filip vlastnoručně vepsal poznámky do Beccariovy knihy. Po atentátu pekelným strojem, který spáchal Fieschi, zvolal: _Jaká škoda, že jsem nebyl zraněn! Byl bych mu mohl udělit milost._

Jindy zase, narážeje na odpor svých ministrů, napsal v souvislosti s odsouzením jednoho politického provinilce větu, která patří k nejušlechtilejším projevům naší doby: _Milost je mu udělena, zbývá mi jenom ji prosadit._

Ludvík Filip byl laskavý jako Ludvík IX. a dobrý jako Jindřich IV.

Nuže, my dáváme přednost muži dobrému před velikým, protože v dějinách je dobrota vzácnou perlou.

Ludvík Filip byl jedněmi souzen přísně a druhými snad tvrdě, a je pochopitelné, že člověk, který je už také stín a znal toho krále, přichází, aby o něm vydal svědectví před soudem dějin; ať je toto svědectví jakékoliv, je jasné a především nezištné; náhrobní nápis, jejž si napsal mrtvý, je upřímný; jeden stín může potěšit druhý stín; sdílení téže temnoty dává právo k chvále a nemusíme se obávat, že by se o dvou hrobech ve vyhnanství mohlo říci:

„Tento lichotil tomu druhému.“

## (4)  
Trhliny v základech

  

Než vypravované drama pronikne do shluku tragických mraků, které zahalují počátek vlády Ludvíka Filipa, nesmí tu být nic nejasného; proto jsme se musili vyslovit o králi.

Ludvík Filip nastoupil na královský trůn bez násilí, bez vlastního přímého zasahování, jakýmsi revolučním odbočením, zřejmě velmi odlišným od pravého cíle revoluce, ale které on, vévoda Orleánský, nijak osobně nepodnítil. Byl rodem princ a domníval se, že byl vyvolen k hodnosti královské. Sám si onu hodnost nedal; nevzal si ji; nabídli mu ji a on ji přijal; přesvědčen, třebas neprávem, ale přece přesvědčen, že nabídka byla učiněna právem a že má povinnost ji přijmout. Držení moci bylo tedy bezelstné. A řekněme to s čistým svědomím: protože Ludvík Filip věřil ve své oprávněné držení moci a protože se demokracie domnívala, že má právo útočit, nemohou být hrůzy vzešlé ze sociálních bojů přičítány k tíži ani králi, ani demokracii. Střetnutí zásad se podobá zápasu živlů. Oceán brání vodu, orkán brání vzduch; král brání království, lid brání demokracii; monarchie, to jest relativnost, odporuje absolutnosti, kterou představuje republika; společnost lidská při takovém sporu trpí, ale co je dnes utrpením, bude později záchranou; buď jak buď, není proč kárat ty, kdož bojují; jedna ze stran se zřejmě mýlí; právo není jako rhodský kolos na obou březích najednou, jednou nohou v republice a druhou v království; je nedělitelné a celé stojí jenom na jedné straně; ale ti, kdo se mýlí, mýlí se upřímně; slepec může za svou slepotu právě tak málo jako Vendéan za účast v občanské válce. Připočtěme tedy tyto obávané kolize na vrub osudovosti věcí. Ať jsou bouře jakékoliv, jsou spojeny s lidskou neodpovědností.

Ukončeme tento výklad.

Vláda roku 1830 měla už od počátku krušné postavení. Ačkoliv se nedávno zrodila, musila hned bojovat.

Sotva byla nastolena, už cítila všude neurčité škubání v červencovém stroji, tak nedávno postaveném a tak málo upevněném.

Odpor se zrodil nazítří; možná že se zrodil dokonce ještě v předvečer.

Nepřátelství rostlo měsíc po měsíci a z utajovaného se proměnilo ve zjevné.

Červencová revoluce, přijatá králi za hranicemi Francie málo příznivé, byla ve Francii různě vykládána.

Bůh zjevuje lidem svou zřejmou vůli v událostech, které jsou nečitelným textem, napsaným tajemnou řečí. Lidé je ihned překládají; jsou to uspěchané, nepřesné překlady, plné chyb, mezer a rozporů. Velmi málo lidí rozumí řeči boží. Nejmoudřejší, nejklidnější a nejhloubavější duchové ji luští jen pozvolna, a když přijdou se svým textem, jejich těžká práce je už dávno vykonána; na veřejnosti je už dvacet překladů. Z každého překladu se rodí strana a z každého nesprávného výkladu se rodí odpůrci; a každá strana se domnívá, že má pravý text, a každý odboj má za to, že vidí jasně.

Často je i sama vláda odbojnou stranou.

V revoluci plavou někteří proti proudu; to jsou bývalé strany.

Staré strany, které tvrdošíjně lpí na dědičném právu z boží milosti, se pošetile domnívají, že mohou použít téhož práva odporu, z něhož se rodí revoluce. Omyl. Vždyť v revolucích se nestaví na odpor lid, nýbrž král. Revoluce je přímo opakem odporu. Každá revoluce je jen přirozeným dovršením skutečnosti, má své oprávnění, které falešní revolucionáři někdy zneuctí, ale přežije svou dobu, i když je zbrocena krví. Revoluce nevycházejí z náhody, nýbrž z nutnosti. Revoluce je návrat od uměle vyvolaných poměrů do poměrů skutečných. Je, poněvadž je třeba, aby byla.

Nicméně staré legitimistické strany zaútočily na revoluci roku 1830 se všemi náruživostmi, které tryskají z nesprávného usuzování. Omyly jsou skvělé střely. Zasahovaly ji úmyslně tam, kde byla zranitelná, kde byla díra v krunýři, kde jí chyběla logika; napadaly revoluci útokem na království. Křičeli na ni:

„Revoluce, k čemu ten král?“

Buřiči jsou slepci, kteří dobře míří.

Republikáni křičeli podobně. Ale u nich byl tento pokřik logický. Co se považovalo za slepotu u legitimistů, u demokratů se považovalo za prozíravost. Rok 1830 nestál v slově lidu. Rozhorlená demokracie mu to vyčítala.

Červencová revoluce se zmítala mezi útokem minulosti a přítomnosti. Představovala okamžik, který zápasil na jedné straně s monarchistickými stoletími, na druhé s věčným právem.

Mimoto monarchie, protože v roce 1830 už nebyla revolucí, musila se navenek přizpůsobovat Evropě. Snaha po zachování míru zápletku jen zvětšovala. Vynucený a protismyslný soulad je často obtížnější než válka. Z takového němého, stále na uzdě drženého, ale stále reptajícího konfliktu se zrodil ozbrojený mír, ten zkázonosný prostředek civilizace, která sama sobě nedůvěřuje. Červencové království se vzpínalo, přestože mělo v zápřeži evropské kabinety. Metternich by je byl nejraději uvázal na dlouhou oprať. Monarchie ve Francii byla poháněna pokrokem a sama v Evropě poháněla lenošné monarchie. Vlekla, a přitom byla vlečena.

Ale zatím se uvnitř jako olověné mraky kupily sociální otázky: chudinství, proletářství, mzda, výchova, tresty, prostituce, osud ženy, bohatství, bída, výroba, spotřeba, rozdělení národního důchodu, obchod, peníze, úvěr, právo kapitálu a právo na práci – strašné zatížení!

Mimo vlastní politické strany byla tu ještě jiná hnutí. Demokratickému kvasu hovělo hnutí filozofické. Vyšší třídy byly znepokojeny jako lid; jinak sice, ale právě tolik.

Myslitelé hloubali, zatímco země, to jest lid, prosáklý revolučními proudy, se zmítal jejich vlivem v jakýchsi epileptických záchvatech. Myslitelé, z nichž jedni jsou samotáři, druzí sdruženi ve skupinách a téměř ve spolcích, přemílali sociální otázky mírumilovně, ale do hloubky jako chladnokrevní horníci, kteří klidně hloubí šachty uvnitř sopky a sotva se dají rušit tlumenými otřesy a záblesky výhně.

V té pohnuté době byl klid tohoto druhu neméně krásnou podívanou.

Tito muži přenechali politikům otázku práva a zaměstnávali se otázkou lidského štěstí.

Chtěli na společnosti vydobýt pro lid blahobyt.

Přetřásali hmotné otázky, otázky zemědělské, průmyslové a obchodní a povznášeli je bezmála k důstojnosti náboženství. V civilizaci, jak je právě tvořena, trochu Bohem a z valné části člověkem, se zájmy skládají, slučují a spájejí tak, že tvoří opravdovou pevnou skálu, kterou podle dynamického zákona trpělivě probádávají národohospodáři, tito političtí geologové.

Muži, kteří se pod různými označeními sdružili a které můžeme šmahem označit společným jménem _socialisté,_ hleděli tuto skálu navrtat, aby z ní vytryskla živá voda lidské blaženosti.

Zabývali se všemi záležitostmi od otázky popraviště až po otázku války. K právu člověka, vyhlášenému francouzskou revolucí, připojovali právo ženy a právo dítěte.

Nebudete se divit, když se zde z různých důvodů nebudeme důkladně z teoretického stanoviska obírat otázkami, které socialismus rozvířil. Omezíme se na jejich vyjmenování.

Všechny úkoly, které si socialisté vytyčili – odmysleme si kosmogonická vidění, mysticismus a sny – mohou být shrnuty do dvou hlavních cílů.

První úkol:

Vytvářet bohatství.

Druhý úkol:

Rozdělit je.

První úkol v sobě skrývá otázku práce.

Druhý v sobě skrývá otázku mzdy.

V prvním úkolu jde o využití pracovních sil.

V druhém o rozdělení výsledků práce, tj. důchodů.

Z určitého rozložení sil vzniká veřejná moc.

Ze správného rozdělení vzniká blahobyt jednotlivců.

Správným rozdělením nerozumíme rozdělení rovné, ale spravedlivé. Spravedlivost je první rovnost.

Tyto dvě věci, veřejná moc navenek a osobní štěstí uvnitř, tvoří společenský blahobyt.

Společenský blahobyt přináší člověku štěstí, občanu volnost, národu velikost.

Anglie řeší první z těchto problémů. Obdivuhodně hromadí bohatství: špatně je rozděluje. Takové řešení je jen zčásti dokonalé a vede osudně ke dvěma krajnostem: obludnému nadbytku a obludné bídě. Jedněm všechny požitky a všechna strádání druhým, to jest lidu; výsady, výjimky, monopoly, feudální zřízení, to všechno se tam rodí z práce. Jsou to falešné a nebezpečné poměry, které budují veřejnou moc na soukromé bídě, a zakotvují velikost státu v utrpení jednotlivců. Velikost, v níž se slučují všechny hmotné prvky bez jediného prvku mravního, je však špatně zbudována.

Socialismus a pozemková reforma myslí, že rozřeší druhý problém. Mýlí se. Jejich dělení zabíjí výrobu. Rovnoměrné rozdělení vylučuje soutěživost. A tím i práci. To je dělení jako u řezníka, který zabíjí to, co čtvrtí. Není možno trvat na takových klamných řešeních. Zabít bohatství neznamená rozdělit je.

Mají-li být oba problémy rozřešeny správně, musí být řešeny společně. Obojí řešení musíme sloučit v jediný celek.

Rozřešte jen první z obou problémů, a budete v Benátkách, budete v Anglii. Budete mít jako Benátky umělou moc nebo jako Anglie moc hmotnou; bude z vás zlý boháč. Skončíte násilně jako Benátky nebo finančním krachem jako Anglie. A svět vás nechá umřít nebo padnout, protože svět nechá umřít a padnout všechno, co je pouhé sobectví, a všechno, co nepřináší lidstvu nějakou ctnost nebo myšlenku.

Je samozřejmé, že Benátkami nebo Anglií zde nemíníme lid, ale společenské útvary, oligarchie nadřazené národům, a ne národ sám. Národy mají vždycky naši úctu a naši náklonnost. Benátky jako národ se obrodí. Aristokratická Anglie padne, ale Anglie jakožto národ je nesmrtelná. A teď pokračujme.

Rozluštěte oba problémy, povzbuďte bohatého a ochraňujte chudého, potlačte bídu, učiňte přítrž nespravedlivému vykořisťování slabšího silnějším, přibrzděte nemístnou řevnivost toho, kdo teprve kráčí k cíli a žárlí na toho, kdo už k němu došel, matematicky správně a bratrsky upravte mzdu za práci, provázejte vzrůst dětí bezplatným a povinným vyučováním, z vědění učiňte základ mužnosti, rozviňte ducha, abyste zaměstnávali ruce, buďte mocným národem a zároveň rodinou šťastných lidí, zdemokratizujte majetek, ne však tím, že ho zničíte, nýbrž že neustanete, dokud každý občan bez výjimky nebude vlastníkem, což je snadnější, než si myslíte, zkrátka hleďte vytvořit bohatství a správně je rozdělte: a tak budete mít všechno pohromadě, velikost hmotnou i mravní; a budete hodni zvát se Francií.

Hle, to je vyznání socialismu, vyjma několika sekt, které sešly z cesty; tohle socialismus hledal ve skutečnostech a vtiskoval do duší.

Obdivuhodné úsilí! Posvěcené snahy!

Tyto pravdy a teorie, odboje, nenadálá nutnost přihlížet k úsu­d­­kům filozofů, s jejichž účastí státníci nepočítali, spletité samozřejmosti v dohledu, nutnost vytvořit novou politiku, která by byla v souladu s názory starého světa a nelišila se příliš od revolučního ideálu, zvláštní poměry, za kterých bylo nutno použít Lafayetta, aby byl obhájen Polignac, tušení pokroku prokmitávající pod vzpourou sněmovny i ulice, soupeřství, která musil Ludvík Filip ve svém okolí přivádět do rovnováhy, jeho víra v revoluci, snad i jakási možná rezignace zrozená z uznávání práva nejvyššího, vůle zůstat věren svému rodu, jeho rodinný smysl, jeho upřímná úcta k lidu, jeho osobní poctivost zaměstnávaly ho téměř bolestně a chvílemi, byť byl sebesilnější a sebeodvážnější, ho skličovaly, když si uvědomoval svízele své královské hodnosti.

Pod nohama cítil hrozící rozklad, který však nebyl práchnivěním, protože Francie byla Francií víc než kdy jindy.

Temné shluky mraků se kupily na obzoru. Podivný stín, který se poznenáhlu blížil, se ukládal na lidi, na věci a na ideje; stín vycházející ze zloby a z různých soustav. Co bylo nakvap udušeno, hýbalo se a kvasilo. Svědomí poctivého muže občas nabíralo dechu, ale ovzduší, v němž se sofismata mísila s pravdou, bylo příliš nasáklé špatnostmi. Mysl se chvěla v sociálním neklidu jako listí před blížící se bouří. Elektrické napětí bylo tak silné, že chvílemi zazářil leckdo neznámý. Pak zas ulehla soumračná temnota. V přestávkách bylo možno v hlubokém a dutém hřmění tušit spousty blesků, které se tajily v mračnech.

Uplynulo sotva dvacet měsíců od červencové revoluce, a už se otvíral s nepřátelským a hrozivým vzezřením rok 1832. Zuboženost lidu, nezaměstnanost, poslední princ Condé mizející v neznámu, Brusel, který vyhání rod nasavský jako Paříž Bourbony, Belgie, která se nabízí francouzskému princi a rozhoduje se pro prince anglického, ruská nenávist k Mikulášovi, za námi dva démoni jihu, Ferdinand ve Španělsku a Miguel v Portugalsku, otřesy země v Itálii, Metternich, vztahující ruku na Bolognu, Francie, která napadá Rakousko v Anconě, na severu zlověstné údery kladiva zatloukajícího rakev Polska, Francie sledovaná podrážděnýma očima celé Evropy, podezřelá spojenkyně Anglie, schopná ještě popostrčit to, co se nachyluje, a vrhnout se na to, co padá, pairové, kteří se schovávají za Beccariu, aby nemusili vydat čtyři hlavy propadající zákonu, bourbonské lilie, které byly seškrabány s královského kočáru, stržení kříže z chrámu Notre-Dame, upadání vlivu Lafayettova, Laffitte na mizině, smrt Benjamina Constanta v bídě, smrt Casimira Périera, který ztratil všechen svůj vliv; současný výskyt choroby politické a choroby sociální v obou hlavních městech království, jedna v městě myšlenky, druhá v městě práce; občanská válka v Paříži a v Lyoně válka otroků; v obou městech stejná zář výhně, odlesk sopečného purpuru na čele lidu; zfanatizovaný jih, vzrušený západ, vévodkyně berryjská ve Vendésku, pikle, vzpoury, pozdvižení, cholera – to všechno se přidávalo k temnému jitření myšlenek s neblahou bouří událostí.

## (5)  
Události, ze kterých se dějiny rodí  
a jež dějiny přehlížejí

  

Ke konci dubna se všechno zhoršilo. Kvašení se proměnilo ve var. Od roku 1830 objevovaly se tu a tam malé dílčí vzpoury, které byly snadno potlačeny, ale rodily se opět, což bylo příznakem rozsáhlého podzemního hnutí. Doutnalo cosi strašného. Občas bylo možno zahlédnout ještě málo zřetelné a špatně osvětlené obrysy pravděpodobné revoluce. Francie pozorovala Paříž, Paříž pozorovala předměstí Saint-Antoine.

Tajně podpalované předměstí Saint-Antoine přicházelo do varu.

Krčmy v ulici Charonne byly vážné a bouřlivé, ačkoliv ve spojitosti s hospodami zní tyto dva přívlastky podivně.

Diskutovalo se tu zkrátka a dobře o vládě. Docela veřejně se mluvilo o tom, _je-li třeba se bít, či zachovat klid._ V zadních místnostech byli dělníci vybízeni, aby přísahali, „že se dostaví na ulici na první výzvu a že _se budou bít bez ohledu na počet nepřátel“._ Když dělník odpřisáhl, v tu chvíli muž, který seděl v koutě hospody, pronesl mocným hlasem: _„Porozuměls! Přísahal jsi!“ Někdy_ vystupovali do prvního poschodí do uzavřeného pokoje a tam se postupovalo téměř po zednářsku. Zasvěcovaný musil přísahat, že bude _pracovat pro blaho celku i otců veliké rodiny._ Tak zněla formule.

V nízkých přízemních místnostech se četly „podvratné“ brožury. _Pralo se v nich do vlády,_ říkala tajná policejní zpráva z oněch dob.

Bylo tam slyšet různé výroky jako tento: _Neznám jména našich vůdců. Stanovenou chvíli se dozvíme teprve dvě hodiny předem._

Jeden dělník řekl:

_Je nás tři sta, dejme každý deset sou, to bude sto padesát franků na výrobu kulek a na prach._

A jiný zase:

_Nechci čekat šest měsíců ani dva. Do čtrnácti dnů máme tolik sil jako vláda. S pětadvaceti tisíci mužů se jí můžeme postavit tváří v tvář._

Jiný pravil:

_Nespím, protože v noci dělám náboje._

Občas přicházeli lidé „po městsku pěkně oblečení“, „tvářili se důležitě“ a dělali, „jako by měli velet“, podávali ruce _nejčelnějším_ a odcházeli. Zůstávali nanejvýš deset minut.

Docházelo k významným hovorům.

_Spiknutí je zralé, naše věc vrcholí._

„A všichni zasvěcení si to šeptali,“ – abychom použili přesného označení jednoho z účastníků.

Nadšení bylo takové, že jednoho dne se jakýsi dělník rozkřikl na celou hospodu:

_Nemáme zbraně!_

Jeden z jeho druhů odpověděl:

_Vojáci je mají!_ paroduje takto, aniž to tušil, Bonapartovo provolání k vojsku v Itálii.

„Když měli něco tajnějšího,“ dodává jedna policejní zpráva, „nemluvili o tom veřejně.“ Nechápeme, co mohli ještě skrývat, když už všechno řekli.

Schůzky byly občasné. Na některých nebylo víc než osm nebo deset lidí a vždycky to byli titíž. Do jiných schůzí mohl přijít každý, kdo chtěl, a sál byl tak plný, že účastníci musili stát. Jedni sem chodili z nadšení a vášně; druzí proto, že _to měli na cestě do práce._ Jako za velké revoluce přicházely do těchto krčem národně uvědomělé ženy, které líbaly nově příchozí.

Dály se věci ještě nápadnější.

Do krčmy vstoupil chlap, napil se, a když odcházel, řekl:

_Vinárníku, revoluce zaplatí můj dluh._

U krčmáře naproti ulici Charonne volili revoluční aktivisty. Hlasovací lístky se dávaly do čepic.

Dělníci se scházeli u jednoho mistra šermu, který vyučoval v ulici Cotte. Byla tam celá snůška zbraní sestavená z dřevěných končířů, tyčí, holí a rapírů. Jednoho dne z rapírů sňali ochranné knoflíky. Jeden dělník řekl:

_Je nás pětadvacet, ale se mnou se nepočítá, protože se myslí, že jsem stroj._ Tímto strojem byl později Quénisset.

Ať se uvažovalo o čemkoli, ponenáhlu to vešlo ve známost. Žena, která metla přede dveřmi, řekla druhé ženě:

_Už dávno se vyrábějí patrony ostošest._

Na ulicích se čtla veřejně provolání k národním obvodovým gardám. Jedno z těchto povolání bylo podepsáno:

_Burtot, vinárník._

Jednou se přede dveřmi kořalečníka Lenoira postavil na patník jakýsi muž s věnečkem vousů a s italským přízvukem hlasitě četl podivné provolání, které pravděpodobně pocházelo od tajného velení. Kolem něho se utvořily skupinky a tleskaly. Místa, která lid nejvíce pobuřovala, byla sebrána a zaznamenána:

„… Naše učení je potlačováno, brzděno, naše provolání jsou strhávána, lepiči našich návěští jsou sledováni a žalářováni…“

„Pohroma, která se objevila v bavlnářství, k nám přivedla nejednoho z těch, kdo šli zlatou střední cestou.“

„… Budoucnost národů klíčí v našich tajných řadách.“

„… Jsou dvě možnosti: čin nebo zpátečnictví, revoluce nebo kontrarevoluce. Neboť v naší době se už nevěří v netečnost ani v nehybnost. Pro lid nebo proti lidu, tak zní otázka. Jiná volba není.“

„… Až vám už jednou nebudeme vhod, zničíte nás, ale do té doby nám pomáhejte na pochodu.“

To všechno se dálo za bílého dne.

Jiné, ještě odvážnější činy, byly lidu podezřelé právě svou udat­ností. Dne 4. dubna 1832 vystoupil jakýsi chodec na patník, který chrání roh ulice Sainte-Marguerite a volal: _Jsem babeufovec_! Ale pod Babeufem větřil lid Gisqueta[^17].

Ten chodec řekl ještě mezi jiným:

„Pryč s majetkem! Levá opozice je zbabělá a proradná. Aby měla pravdu, hlásá revoluci. Je demokratická jen proto, aby nebyla poražena, a roajalistická, aby nemusila bojovat. Republikáni jsou pěkní ptáci! Střežte se republikánů, občané dělníci.“

„Ticho, občane špicle!“ vykřikl jeden dělník.

Ten výkřik ukončil rozhovor.

Vyskytovaly se záhadné případy.

Na sklonku dne potkal dělník u průplavu „dobře oblečeného“ člověka, který ho oslovil:

„Kam jdeš, občane?“

„Pane,“ odpovídal dělník, „nemám čest vás znát.“

„Já tě však znám dobře.“

A člověk dodal:

„Neboj se. Jsem jednatel výboru. Podezírají tě, že nejsi dost spolehlivý. Víš, že tě pozorujeme, abys něco neprozradil.“

Pak podal dělníkovi ruku a odcházel se slovy:

„Uvidíme se brzy.“

Policie na číhané sbírala podivné rozhovory nejenom v hospodách, ale už i na ulicích:

„Honem se přihlas,“ řekl tkadlec truhláři.

„Proč?“

„Budeme zatápět.“

Dva chodci v cárech si vyměňovali pozoruhodné věty, nasáklé zřejmým buřičstvím:

„Kdo nám vládne?“

„Pan Filip.“

„Ale kdepak, měšťáci.“

Mýlil by se, kdo by si myslil, že slovo buřičství bereme ve zlém. Buřiči, to byla chudina. Neboť právo je na straně hladu. Jindy kdosi zaslechl, jak jeden mimojdoucí řekl druhému: „Máme dobrý plán útoku.“

Z důvěrného rozhovoru čtyř mužů, kteří seděli na bobku v pří­kopě louky u brány Trône, bylo zachyceno jen toto: „Přičiníme se všemožně, aby se už neprocházel po Paříži.“

Kdo, _on_? Hrozivá nejasnost.

„Hlavní vůdcové“, jak se říkalo na předměstí, se drželi stranou. Věřilo se, že se scházejí v krčmě nedaleko Saint-Eustache, aby se dorozuměli. Jakéhosi Aug.-, předsedu společnosti pro podporu krejčích v ulici Mondétour, považovali za hlavního prostředníka mezi vůdci a předměstím Saint-Antoine. Tito vůdcové byli nicméně stále v pozadí a žádná skutečnost nemůže oslabit podivnou hrdost odpovědi, kterou později pronesl jeden z obžalovaných před soudem pairů:

„Kdo byl vaším vůdcem?“

_Neznal jsem ho a žádného jsem neuznával._

Zatím to byla jen průhledná, ale nejasná slova; nezaručené pověsti, takové „říká se“, nebo „slyšel jsem“. Objevily se však i jiné příznaky.

Jakýsi tesař, který v ulici Reuilly přibíjel prkna na dřevěný plot kolem pozemku, na kterém stavěli dům, našel tam roztrhaný dopis, kde se ještě daly číst tyto řádky:

„… Je třeba, aby výbor učinil opatření a zamezil přijímání nových členů do různých společností…“

A douška:

„Dověděli jsme se, že v ulici Faubourg-Poissoniére, číslo 5 a u puškaře ve dvoře je pět až šest tisíc pušek. Sekce nemá zbraně.“

To tesaře rozrušilo a věc ukázal svým sousedům, načež hned po několika krocích zvedl druhý, rovněž roztrhaný a ještě významnější papír, jehož tvar a podobu zde přinášíme, protože takové podivné doklady mají svou historickou cenu:

    

Q

C

D

P

_Naučte se nazpaměť tomuto seznamu. Potom jej roztrhejte. Přijaté osoby to učiní právě tak, až jim odevzdáte rozkazy._

_Pozdrav a bratrství._

_L._

_u og a1 fe_

Lidé, kteří se tehdy o záhadném nálezu dověděli, teprve později porozuměli skrytému smyslu oněch čtyř velkých písmen: quinturioni, centurioni, decurioni, průzkumníci; a smysl oněch písmen: u og a1 fe bylo datum, které znamenalo 15. dubna 1832. Pod každým velkým písmenem byla napsána jména s velmi typickým označením. Tak například:

_Q. Bannerel:_ 8 pušek, 83 kartáčů. Spolehlivý člověk.

_Boubière:_ 1 pistole, 40 nábojů.

_Rollet:_ 1 rapír, 1 pistole, 1 libra prachu.

_P. Teissier:_ 1 šavle, 1 nábojnice. Přesný.

_Terreur:_ 8 pušek. Statečný, atd.

Konečně našel tesař na témž místě třetí papír, na němž byl napsán tužkou, ale velmi čitelně, tento záhadný seznam:

Jednota. Blanchard. Arbre-sec 6.

Barra. Soize. Salle-au-Comte.

Kosciuszko. Aubry řezník?

J. J. R.

Caius Gracchus.

Právo revize. Dufond. Four.

Pád girondistů. Derbac. Maubuée.

Washington. Pinson. 1 pist. 86 kartáčů.

Marseillaisa.

Svrch. lidu. Michel. Quincampoix. Šavle.

Hoche.

Marceau. Platón. Arbre-sec.

Varšava. Tilly, kamelot _Populairu._

Počestný občan, v jehož rukou tento seznam zůstal, znal jeho význam. Zdá se, že tato listina byla úplným seznamem Společnosti pro lidská práva čtvrtého okresu se jmény a adresami vůdců dílčích odborů. Dnes, kdy všechny činy, které zůstaly ve stínu, jsou už jen částí dějin, je můžeme uveřejnit. Musíme dodat, že Společnost pro lidská práva byla založena později, než se papír nalezl. Snad to byl jenom náčrtek.

Ale po řečech a slovech, po různých písemnostech počaly sem tam pronikat činy.

V ulici Popincourt zabavili u jistého vetešníka v zásuvce prádelníku sedm archů šedého papíru; každý byl složen po délce a potom na čtyřikrát. Archy přikrývaly šestadvacet čtverců téhož šedého papíru, které byly složeny jako náboje, a lístek, na němž bylo napsáno:

Ledek 12 uncí

Síra 2 unce

Uhlí 2 1/2 unce

Voda 2 unce

Zápis soudního řízení zjistil, že zásuvka silně páchla prachem.

Jakýsi zedník, který se vracel z práce, zapomněl na lavici u Slavkovského mostu malý balíček. Balíček odnesli na strážnici. Otevřeli ho a našli tam dvě vytištěné scénky podepsané _Lahautière,_ píseň _Dělníci, spojte se,_ a krabici z bílého plechu plnou patron.

Jeden dělník, který popíjel se svým kamarádem, ho vybídl, aby si sáhl, jak je mu horko; druhý mu pod vestou nahmátl pistoli.

V příkopu na bulváru mezi hřbitovem Père-Lachaise a bránou Trône, na opuštěném místě, odhalily hrající si děti pod hromadou třísek a smetí pytel, v němž byla forma na lití kulek, dřevěný válec na patrony, miska, ve které bylo ještě trochu zrnek střelného prachu a malý litinový hrnek, jehož vnitřek nesl stopy po tavení olova.

Když jednou v pět hodin ráno nenadále vnikla policie k jakémusi Pardonovi, který byl později členem oddílu barikády Merry a padl v dubnovém povstání roku 1834, zastihla ho u postele, jak drží v ruce patrony, které právě dělal.

Mezi bránou Picpus a bránou Charenton na okružní cestičce, mezi dvěma zdmi, blízko krčmáře, který má přede dveřmi kuželnu, bylo v době, kdy dělníci odpočívají, pozorováno setkání dvou mužů. Jeden vytáhl zpod haleny pistoli a postoupil ji sousedovi. Když mu ji odevzdával, zjistil, že mu střelný prach trochu provlhl, jak se potil na prsou. Otevřel pánvičku a přisypal trochu prachu k tomu, který už byl v pánvičce. Potom se oba muži rozešli.

Jakýsi Gallais, zabitý později v ulici Beaubourg při dubnových potyčkách, se vychloubal, že má doma sedm set patron a čtyřiadvacet křesacích kamenů do pušek.

Jednou dostala vláda hlášení, že na předměstí právě rozdali zbraně a dvě stě tisíc patron. Týden nato jich bylo rozdáno třicet tisíc. A podivná věc, policii se nepodařilo zabavit ani jedinou zbraň.

V zachyceném dopise stálo:

„Není daleko den, kdy ve čtyřech hodinách povstane osmdesát tisíc ozbrojených vlastenců.“

Celé to kvašení bylo veřejné a mohlo by se říci klidné. Blízká vzpoura chystala pokojně svou bouři před očima vlády. Žádná zvláštnost nechyběla tomuto dosud podzemnímu hnutí, které se však už stávalo zjevným. Měšťan hovořil pokojně s dělníky o tom, co se chystá. Věta: „Co dělá povstání?“ se říkala týmž tónem, jako když se ptáme: „Jak se vede paničce?“

Obchodník s nábytkem v ulici Moreau se ptal:

„Tak co, kdy udeříte?“

Jiný obchodník řekl:

„Udeříte brzy, vím to. Před měsícem vás bylo patnáct tisíc, teď je vás pětadvacet tisíc.“

Nabídl svou pušku; jiný soused nabízel malou pistoli, kterou chtěl prodat za sedm franků.

A revoluční horečka stoupala. Žádné středisko Paříže a Francie se jí neubránilo. Tepna bila všude. Jako mázdry, které vznikají při některých zánětech v lidském těle, počala se rozprostírat po zemi síť tajných společností. Ze Společnosti přátel lidu, která byla veřejná a zároveň tajná, se zrodila Společnost pro lidská práva, která takto datovala jeden ze svých denních rozkazů:

_Pluviôse, roku čtyřicátého revolučního letopočtu._

Tato společnost přežila všechny soudní rozsudky, které ji prohlašovaly za rozpuštěnou, a neváhala pojmenovat své odbory významnými jmény jako:

_Píky._

_Poplašný zvon._

_Poplašné dělo._

_Frygická čapka._

_21. leden._

_Gueuzové._

_Tuláci._

_Vpřed._

_Robespierre._

_Úroveň._

_Půjde to._

Společnost pro lidská práva zplodila Společnost činu. Byli to netrpělivci, kteří se odtrhli a běželi napřed. Jiné společnosti se snažily získat členstvo ve velkých původních spolcích. Vůdcové odborů si stěžovali, že se jednoty trhají. Tak vznikly _Galská společnost_ a _Komitét pro organizaci samosprávy._ Stejně _Sdružení pro svobodu tisku, pro svobodu jednotlivce, pro vzdělání lidu,_ a _Sdružení proti nepřímým daním._ Dále Společnost dělnických přátel rovnosti, která se rozpadla na tři skupiny: přátele rovnosti, komunisty a opraváře. Potom vojsko Bastily, jakýsi druh vojensky organizované kohorty, kde byli čtyři muži vedeni kaprálem, deset seržánem, dvacet poddůstojníkem, čtyřicet důstojníkem; znalo se nanejvýš pět mužů. Tento útvar, v němž se obezřelost snoubila s odvahou, se zdál nést pečeť benátského génia. Ústřední výbor, jenž byl hlavou, měl dvě paže, Společnost činu a vojsko Bastily. I jedna legitimistická společnost, Rytíři věrnosti, si čile vedla v republikánských vodách. Kdosi ji udal a byla rozpuštěna.

Pařížské společnosti se rozvětvovaly po hlavních městech. Lyon, Nantes, Lille a Marseille měly své Společnosti pro lidská práva, karbonáře a Volné muže. Aix měly revolucionářskou společnost zvanou Cougourda. Její jméno jsme už vyslovili.

Paříži nehučelo méně předměstí Saint-Marceau než předměstí Saint-Antoine, a vysoké školy nebyly méně pobouřeny než předměstí. Kavárna v ulici Saint-Hyacinthe a výčep „U sedmi kulečníků“ v ulici Mathurins-Saint-Jacques byly dostaveníčkem studentů. Společnost přátel abecedy spojená s mutualisty z Angers a s Cougourdou z Aix se scházela, jak jsme viděli, v kavárně Musain. Tito mladí lidé docházeli také, jak jsme řekli, do jedné hospody blízko ulice Mondétour. které se říkalo Korint. Schůzky byly tajné. Jiné byly jak jen možno veřejné a podle zlomku soudního výslechu z pozdější doby můžeme posoudit jejich troufalost:

„Kde se koná ta schůze?“

„V ulici de la Paix.“

„U koho?“

„Na ulici.“

„Které odbory se zúčastnily?“

„Jediný.“

„Který?“

„Odbor Manuel.“

„Kdo je vůdcem?“

„Já.“

„Jste příliš mladý, abyste se mohl sám o sobě odhodlat a útočit na vládu. Odkud jste dostával instrukce?“

„Od ústředního výboru.“

Vojsko bylo podminováno zároveň s lidem, jak později dokázala hnutí v Belfortu, v Lunéville a v Épinalu. Spoléhalo se na pluk dvaapadesátý, na pátý, na osmý a na sedmatřicátý a na dvacátý pluk švališérů. V Burgundsku v jižních městech sázeli _Strom svobody,_ totiž stožár s červenou čapkou na vrcholu.

Takové byly poměry.

Tuto situaci, jak jsme už řekli, prožívalo a přiostřovalo předměstí Saint-Antoine víc než kterákoliv jiná část obyvatelstva. Tam byl střed hnutí.

Starobylé předměstí, zalidněné jako mraveniště, pilné, statečné a dráždivě jako úl, třáslo se v očekávání a v touze po převratu. Všechno tam vřelo, aniž byla proto přerušena práce. Ničím nelze vzbudit představu jeho živé a zachmuřené tvářnosti. V tomto předměstí jsou pod střechou mansard skryta srdce sklíčená utrpením; ale jsou tam i žhavé a vzácné duše. A u svrchované bídy a vzdělání je setkání protikladů obzvlášť nebezpečné.

Předměstí Saint-Antoine mělo ještě jiné důvody, aby se zachvívalo; trpí totiž nárazy obchodních krizí, úpadků, stávek, nezaměstnaností, které provázejí velké politické otřesy. Za revoluce je bída zároveň příčinou i následkem. Rány, které rozdává, se jí vracejí. Obyvatelstvo, plné tvrdé ctnosti, schopné udržet v sobě nejvyšší měrou utajený žár, stále připravené chopit se zbraní, snadno vznětlivé, zjitřené, nevyzpytatelné, hotové ke vzpouře, jako by očividně čekalo jen na to, až mezi ně padne zápalná jiskra. Kdykoli jiskry hnané větrem událostí zasrší na obzoru, není možné nemyslit při tom na předměstí Saint-Antoine a na strašnou náhodu, která u bran Paříže postavila tuto prachárnu utrpení a myšlenek.

Krčmy předměstí Saint-Antoine, které se už kolikrát mihly v črtě, kterou čteme, jsou v historii pověstné. V dobách zmatků se tam lidé opíjejí slovy více než vínem. Vane tam prorocký duch a výrony budoucna naplňují srdce a povznášejí ducha. Tyto hospody se podobají krčmám na aventinském pahorku, které se usadily nad Sibylinou jeskyní a nasávají posvátné závany z jejích hlubin; hospodské stoly se podobaly věšteckým třínožkám; pilo se tam víno, jež Ennius[^18] nazývá sibylským.

Předměstí Saint-Antoine je nádrž lidu. Revoluční otřesy v ní vytvářejí trhliny, jimiž tryská jeho svrchovanost. Tato svrchovanost může působit zhoubně; může se mýlit jako každá jiná; ale i když se dostala na scestí, zůstává veliká. Můžeme o ní říci jako o slepém kyklopovi, Ingens[^19].

Roku třiadevadesátého, podle toho, zda se v ovzduší chvěla dobrá nebo zlá myšlenka, podle toho, byl-li to den fanatismu nebo nadšení, vycházely z předměstí Saint-Antoine buď legie divochů, nebo tlupy hrdinů.

Divoši. Vyjádřeme se o tom slově. Co chtěli ti naježení muži, kteří se ve dnech zrodu revolučního zmatku, otrhaní, řvoucí, divocí, s pozdviženým kyjem a napřaženou píkou vrhali na starou vyděšenou Paříž? Chtěli konec útisku, konec tyranie, konec vlády meče, chtěli práci pro muže, vzdělání pro dítě, společenskou shovívavost pro ženu, volnost, rovnost, bratrství, chléb pro všechny, myšlenku všem, vytvoření ráje na zemi, pokrok; a té svaté dobré a mírné věci – pokroku – se dovolávali, dohnáni do krajnosti a celí bez sebe, strašliví, polonazí, s kyjem v ruce a s řevem na rtech. Byli to divoši, ano, ale divoši civilizace.

Zuřivě hlásali právo; násilím, hrůzou nebo strachem chtěli vehnat lidské pokolení do ráje. Vypadali jako barbaři, a byli to zachránci. Žádali světlo, byť měli na tváři škrabošku noci.

Vedle těchto divokých a děsných mužů – to uznáváme –, ale divokých a děsných ve své snaze po dobru, jsou jiní muži, usměvaví, plní vyšívání, zlata, pentlí, ohvězdění, v hedvábných punčochách, s bílými péry, ve žlutých rukavicích, lakýrkách, kteří se u mramorového krbu loktem opírají o stůl potažený sametem, jemně trvají na uchování minulosti, středověku, božského práva, fanatismu, nevědomosti, otroctví, trestu smrti a války, polohlasně a zdvořile oslavují šavli, hranici a popraviště. Kdybychom se my měli rozhodovat mezi barbary civilizace a civilizovanými představiteli barbarství, vybrali bychom si barbary.

Ale díkybohu je ještě jiná volba. Není třeba žádného srázného pádu ani dopředu, ani dozadu. Ani despotismus, ani teror. Chceme pokrok na mírném svahu.

O to pečuje Bůh. Mírnit příkrosti, to je veškerá politika boží.

## (6)  
Enjolras a jeho poručíci

  

Asi v téže době vykonal Enjolras, předvídaje možné události, tajemnou přehlídku.

Všichni přátelé se sešli na tajné poradě v kavárně Musain.

Enjolras řekl, proplétaje svá slova několika polozáhadnými, ale významnými metaforami:

„Patří se, abychom věděli, na čem jsme a s kým můžeme počítat. Chceme-li mít bojovníky, musíme si je udělat, aby bylo čím udeřit. To nemůže škodit. Mimojdoucí mohou být vždycky spíš potrkáni, je-li na silnici stádo dobytka, než není-li tam. Tak si trochu to stádo spočítejme. Kolik je nás? Neběží o to, abychom tu věc odkládali na zítřek. Revolucionáři musí mít vždycky naspěch; pokrok nemá času nazbyt. Střežme se věcí neočekávaných. Nedejme se překvapit. Musíme teď přehlédnout všechny švy, které jsme udělali, a podívat se, drží-li. Tuto záležitost je třeba dnes důkladně vyřídit. Courfeyracu, ty se podíváš na polytechniky. Dnes mají volno. Dnes ve středu. Feuilly, viďte, že se podíváte na ty z Glacière? Combeferre mi slíbil, že půjde do Picpusu. Tam je to jako v mraveništi. Bahorel navštíví Estrapadu. Prouvaire, pozor, zednáři ochabují; přineseš nám zprávy z lóže v ulici Grenel-le-Saint-Honoré. Joly půjde na Dupuytrenovu kliniku a zjistí tep lékařské fakulty. Bossuet si trochu obejde Palác spravedlnosti a promluví si s auskultanty. Já si beru na starost Cougourdu.“

„Tím je všechno zařízeno,“ řekl Courfeyrac.

„Ne.“

„Co ještě?“

„Velmi důležitá věc.“

„Co je to?“ otázal se Combeferre.

„Brána Maine,“ odpověděl Enjolras.

Enjolras se na okamžik zamyslil a pak dodal:

„U brány Maine jsou kameníci, a pak malíři a sochařští pomocníci. Je to nadšená cháska, ale velmi snadno zchladne. Nevím, co se s nimi v poslední době děje. Myslí na jiné věci. Jejich nadšení pohasíná. Maří svůj čas hrou v domino. Je nutné, aby jim někdo promluvil do duše. Scházejí se u Richefeua. Našli byste je tam mezi polednem a jednou hodinou. Bylo by třeba trochu ten popel roz­dmýchat. Tady jsem počítal s tím roztržitým Mariem, který je celkem dobrý chlapec, ale už mezi nás nechodí. Potřeboval bych někoho pro bránu du Maine. Už nemám nikoho.“

„A co já?“ řekl Grantaire. „Jsem tu také.“

„Ty?“

„Já.“

„Ty – a zasvěcovat republikány! Ty a rozdmýchávat ve jménu zásad vychladlá srdce!“

„A proč ne?“

„Jsi ty vůbec k něčemu?“

„Alespoň po tom nejasně toužím,“ řekl Grantaire.

„Vždyť ty v nic nevěříš.“

„Věřím v tebe.“

„Grantaire, chceš mi prokázat službu?“

„Všechno, co budeš chtít. Vyleštím ti boty.“

„Nestrkej tedy nos do našich záležitostí. A hleď si svého absintu.“

„Ty jsi nevděčník, Enjolrasi.“

„Ty jsi ten pravý, kdo by šel k bráně Maine! Ty bys tak byl toho schopen!“

„Jsem schopen projít ulicí Grès, přejít po náměstí Saint-Michel, zahnout do ulice Monsieur-le-Prince, jít ulicí Vaugirard, minout Carmes, zajít do ulice Assas, dostat se do ulice Cherche-Midi, nechat za sebou Vojenský soud, mílovými kroky přeměřit ulici Vieilles-Tuileries, přejít bulvár, sledovat silnici, projít branou a vejít k Richefeuovi. Toho jsem schopen. Mé boty jsou toho schopny.“

„Znáš trochu kamarády u Richefeua?“

„Moc ne. Jenom si tykáme.“

„Co jim řekneš?“

„Budu jim vykládat o Robespierrovi, k čertu. O Dantonovi. O zásadách.“

„Ty!“

„Já. Nejste ke mně spravedliví. Když se do něčeho dám, jsem strašný. Četl jsem Prudhomma, znám Společenskou smlouvu, znám nazpaměť konstituci z roku Druhého. „Svoboda občanova končí tam, kde svoboda druhého občana počíná.“ Považuješ mě za hovado? V zásuvce svého stolu mám starý asignát. Práva člověka, svrchovanost lidu, saprlote! Jsem také tak trochu hébertista. Mohu žvanit celých šest hodin s hodinkami v ruce o vznešených věcech.“

„Mluv vážně.“

„Jsem člověk náruživý,“ odpověděl Grantaire.

Enjolras se na chvíli zamyslil a učinil posunek, jako by se k něčemu odhodlal.

„Grantaire,“ řekl vážně, „budiž, zkusím to s tebou. Půjdeš k bráně Maine.“

Grantaire bydlil v penziónu docela blízko kavárny Musain. Vyšel a vrátil se za pět minut. Zaskočil si domů, aby si oblékl vestu à la Robespierre.

„Rudá,“ řekl při svém vstupu a zadíval se na Enjolrase.

Potom důrazně připlácl plochou dlaní obě šarlatové špičky vesty na tělo.

„Buď klidný.“

Odhodlaně si narazil klobouk a odešel.

O čtvrt hodiny později byla zadní místnost kavárny Musain prázdná. Všichni Přátelé abecedy odešli, každý svou cestou, za svou prací. Enjolras, který si vymínil Cougourdu, vyšel poslední.

Členové aixské Cougourdy, kteří byli v Paříži, se scházeli na pláni Issy, v jednom z opuštěných lomů, jichž je v tu stranu Paříže tolik.

Jak se tak Enjolras ubíral k místu schůzky, promýšlel v duchu celou situaci. Její závažnost byla zjevná. Když se události, které jsou předzvěstí utajené společenské choroby, příliš vlečou, sebenepatrnější překážka je zastaví a zaplete. Je to zjev, který provází zhroucení i obrodu. Enjolras tušil pod temnými záhyby budoucnosti zářivé pozdvižení. Kdo ví? Snad už nadchází očekávaná chvíle. Lid se znovu chopí práva, jaká nádherná podívaná! Revoluce se znovu vznešeně ujme Francie a prohlásí světu: Zítra budeme pokračovat! Enjolras byl spokojen. Pec byla rozpálena. Právě v této chvíli se hrstka jeho přátel rozptyluje po celé Paříži. V duchu spojoval Combeferrovu filozofickou a pronikavou výmluvnost s mezinárodním nadšením Feuillyho, vervu Courfeyracovu, Bahorelův smích, zádumčivost Jana Prouvaira, vědeckost Jolyho, Bossuetovy jízlivosti, ono zvláštní elektrické jiskření, které podpaluje tak trochu všude. Všichni při práci! Výsledek bude jistě roven námaze. Tak je to správné. Tu si vzpomněl na Grantaira.

„Vida,“ řekl si, „bránu Maine mám téměř na cestě. Což abych zašel až k Richefeuovi? Podívejme se, co dělá Grantaire a jak se tuží.“

Když došel Enjolras k Richefeuově hospůdce, odbíjela na Vaugirardské zvonici jedna hodina. Strčil do dveří, vstoupil, založil si ruce, nechal lítací dveře za sebou zapadnout tak, až ho praštily do ramene, a zadíval se do sálu, kde bylo plno stolů, mužských a kouře.

V mlze vybuchoval hlas, který byl živě přerušován druhým hlasem. Byl to Grantaire a vedl rozhovor se svým protivníkem.

Za stolkem ze svatoanenského mramoru s bělavými vločkami a obloženým kostkami domina seděl Grantaire s jakýmsi mužem a tloukl pěstí do mramoru. Enjolras zaslechl tento rozhovor:

„Dvakrát šest.“

„Čtyři.“

„Vole. Už je nemám.“

„Ty jsi v tom. Dvě.“

„Šest.“

„Tři.“

„Jedna.“

„Sázím.“

„Čtyři oka.“

„Jen taktak.“

„Teď ty.“

„Udělal jsem strašnou chybu.“

„To se spraví.“

„Patnáct.“

„Sedm navíc.“

„To je dvaadvacet.“ (Zadumaně.) „Dvaadvacet.“

„Nebyl jsi připraven na dvakrát šest. Kdybych je byl hodil hned ze začátku, bylo by to změnilo celou hru.“

„Zase dvě.“

„Jedna.“

„Co jedna! Tak tedy pět.“

„Už nemám.“

„Tys myslím sázel?“

„Ano.“

„Bílá.“

„Ten má štísko! Ach! Máš ty ale štěstí.“ (Dlouhé zadumání.) „Dva.“

„Jedna.“

„Ani pět, ani jedna. Máš to nahnutý.“

„Domino.“

„Hrome!“

  

[^10]: Bithynský král, chtěl zabít Hannibala, aby se zalíbil Římanům.

[^11]: Refrén z Bérangerovy písně _Král z Yvetot_, posmívající se Napoleonovi.

[^12]: Po červencové revoluci z tohoto přístavu odplul.

[^13]: 12. května 1588 projevili odpor členové ligy proti Jindřichu III. Řeč proslovil G. du V., strážce pečeti a biskup lisicuxský.

[^14]: Mexický generál, který se prohlásil r. 1821 za císaře; 1824 zastřelen.

[^15]: Za 100 000 franků vydal v roce 1832 Thiersovi vévodkyni berryjskou; byla pak internována v Blaye.

[^16]: Angl. konzul na Tahiti: v roce 1844 byl z ostrova vyhnán a obdržel od franc. vlády 25 000 franků odškodného.

[^17]: Policejní prefekt v letech 1831–36.

[^18]: Latinský básník.

[^19]: Nesmírný. Ve Vergiliově _Aeneidě_ (kn. III, verš 658) charakterizuje básník obra Polyféma tímto slovem.
