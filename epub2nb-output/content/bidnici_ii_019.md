---
title: KNIHA DVANÁCTÁKorint
contentType: prose
---

<section>

## _(1)  
Dějiny Korintu od jeho založení_

Pařížané, kteří dnes vstoupí do tržnice v ulici Rambuteau, zpozorují po pravici, naproti ulici Mondétour, košíkářský krám, za jehož vývěsní štít slouží figurína v podobě císaře Napoleona Velikého s tímto nápisem:

</section>

<section>

NAPOLEON JE CELÝ UPLETEN

Z VRBOVÉHO PROUTÍ,

</section>

<section>

a netuší, jaké strašné výjevy spatřila tato místa před necelými třiceti roky.

Tam bývala ulice Chanvrerie, která se ve starých listinách píše Chanverrerie, a pověstná krčma Korint.

Čtenář si vzpomíná na všechno, co bylo řečeno o barikádě, vztyčené na tomto místě a zastíněné barikádou u Saint-Merry. Právě na tuto pověstnou barikádu v ulici Chanvrerie, dnes upadlou do hlubokého zapomenutí, si trochu posvítíme.

Pro větší jasnost vyprávění nám budiž dovoleno obrátit se k prostému prostředku, jehož jsme použili, když jsme popisovali bitvu u Waterloo. Osoby, které si chtějí přesněji vybavit skupinu domů, které se tehdy tyčily u Svatého Eustacha, v severovýchodním rohu pařížské tržnice, kam dnes vyúsťuje ulice Rambuteau, mohou si jenom představit písmeno N, které by se vrcholem dotýkalo ulice Saint-Denis a patou tržnice; jeho dvě svislé čáry by byly Grande-Truan­derie a ulice Chanvrerie, a spojovací čarou by byla ulice Petite-Truanderie. Starobylá ulička Mondétour se klikatila a přetínala všechny ty čáry, takže spletité bludiště čtyř ulic stačilo, aby se na prostoře jednoho sta čtverečních sáhů mezi tržnicí a ulicí Saint-Denis z jedné strany a mezi ulicí Cygne a ulicí Prêcheurs ze strany druhé vytvořilo sedm bizarně vykrojených ostrůvků s malebnými a různě velikými domy, postavenými bez ladu a skladu, jakoby nazdařbůh, oddělenými od sebe nevelkými skulinami jako kamenné kvádry v kamenické dílně. Říkáme skulinami, protože jinak nemůžeme vyvolat představu těch tmavých uliček, stisknutých, křivolakých, vroubených osmipatrovými baráky. Tyto baráky byly tak sešlé, že v ulici de la Chanvrerie a de la Petite-Truanderie byla průčelí podpírána trámy. Ulice byla úzká, a kdo sem zapadl, kráčel po věčně mokrém dláždění podél krámů, které se podobaly sklepům, podél velkých patníků s železnými kruhy, podél nesmírných smetišť a podél domovních vrat s obrovskými starodávnými mřížemi. To všechno smetla ulice Rambuteau.

Jméno Mondétour vtipně vystihuje křivolakost těchto uliček. Poněkud dále byla tato klikatina ještě vhodněji označena _uličkou Pirouette,_ která ústila do ulice Mondétour.

Chodec, který se z ulice Saint-Denis dal do ulice Chanvrerie, spatřil, jak se před ním pomalu zužuje, a měl dojem, že vstupuje do prodloužené nálevky. Na samém konci nedlouhé ulice narazil na průchod zatarasený směrem k tržnicím vysokou řadou domů; v tu chvíli by si byl pomyslil, že se dostal do slepé uličky, kdyby si nebyl vpravo i vlevo povšiml dvou tmavých průlomů, kterými mohl uniknout. To byla ulička Mondétour, která z jedné strany navazovala na ulici Prêcheurs a z druhé strany na ulici Cygne a Petite-Truanderie. V pozadí této naoko slepé uličky, na rohu průlomu z pravé strany stál dům o něco nižší než ostatní a vybíhal jaksi do ulice.

A v tomto pouze dvoupatrovém domě byla už před třemi sty lety slušně zařízená pověstná krčma. Vesele halasila na místě, které starý Théophile[^57] poznamenal těmito verši:

</section>

<section>

_Strašný kostlivec se tu klátí,  
Pro nevěrnou se oběsil._

</section>

<section>

Místo bylo dobré, krčma přecházela z otce na syna. Za časů satirika Mathurina Régniera se jmenovala Pot-aux-Roses, a protože si svět liboval v rebusech, měla za štít růžově natřený sloup.

V minulém století přimaloval ctihodný Natoire, výstřední mistr, dnešní přísnou školou opovrhovaný, který se často nachmelil u téhož stolu, kde se kdysi opíjel Régnier, k růžovému sloupu korintský hrozen.

Hospodský z radosti změnil štít a dal pod hroznem vyzlatit slova _U_ _korintského hroznu._ Odtud jméno _Korint._ Nic není opilcům bližšího než výpustka. Výpustka je klikatina věty. Korint poznenáhlu sesadil Pot-aux-Roses z trůnu. Poslední hospodský této dynastie, kmotr Hucheloup, neměl už potuchy o ústním podání a dal sloup natřít na modro.

Přízemní místnost, kde byl pult, místnost v prvním poschodí, kde byl kulečník, dřevěné točité schody procházející stropem, víno na stolech, zakouřené zdi, svíčky za bílého dne, to byla hospoda. Schodiště s padacími dveřmi z dolejší místnosti vedlo do sklepa. V druhém patře byl Hucheloupův byt. Šlo se tam po schodech, spíše po žebříku než po schodech, na které se přišlo tajnými dveřmi z velké síně v prvním poschodí. Pod střechou byly dvě podkrovní světnice, hnízda pro služebnictvo. O přízemí se dělila kuchyň s prostorným sálem, kde byl výčep.

Otec Hucheloup byl snad rozený chemik, ve skutečnosti se však stal kuchařem: v jeho krčmě se nejenom pilo, ale také jedlo. Hucheloup vynašel báječné jídlo, které se dostalo jenom u něho: nadívané kapry. Říkal jim _carpes au gras._ Hosté je jedli při světle lojové svíčky nebo svítilny z dob Ludvíka XVI. na stolech, kde místo ubrusu bylo přibito voskované plátno. Přicházívali i zdaleka. Jednoho krásného jitra Hucheloup usoudil, že by bylo záhodno na ‚specialitu‘ upozornit, namočil štětec do hrnku s černidlem, a protože měl osobitý pravopis, jako měl osobitou kuchyň, vykouzlil na zdi tento pozoruhodný nápis:

CARPES HO GRAS.

Čtveračivé deště a pršky smazaly jedné zimy písmeno S, kterým končilo první slovo, a G, kterým začínalo třetí, takže zůstalo:

CARPE HO RAS.

Časem a deštěm se prostá gastronomická reklama proměnila v hlubokomyslnou radu: Užívej, dokud je čas.

A tak se stalo, že se otec Hucheloup místo franštiny přiučil latině, že se v jeho kuchyni uplatnila filozofie a že se ve snaze vymazat půst vyrovnal Horatiovi. Nápis tak nápadně zval: Vstupte do mé hospody.

Dnes už nic podobného neexistuje. Od roku 1847 bylo bludiště Mondétour rozříznuto a široce vykucháno. Ulice Chanvrerie a Korint zmizely pod dlažbou ulice Rambuteau.

Jak jsme už pověděli, Korint byl místem, kde se scházeli Courfeyrac a jeho přátelé. Korint našel Grantaire. Vstoupil tam, protože ho lákalo _Carpe Horas_ – užívej dneška – a vracel se tam, protože ho lákaly _Carpes au Gras._ Popíjelo se tam, jedlo, hlomozilo; platilo se tam málo, špatně nebo se tam vůbec neplatilo, a přece tam byl kdekdo vždycky s radostí přivítán. Otec Hucheloup byl dobrák.

Krčmář Hucheloup, jak jsme řekli, byl dobrák krčmář s kníry – zábavný zjev. Vypadal, jako by se věčně na něco mrzel, pokoušel se nahánět hostům hrůzu, vrčel na lidi, kteří k němu chodili, a tvářil se, jako by je chtěl častovat spíše zlým slovem než polévkou. A přece, zdůrazňuji, každý byl vítán. Jeho nevrlost zákazníky spíše získávala a lákala hlavně mladé lidi, kteří říkávali: „Pojďme se podívat, jak starý Hucheloup bublá.“ Býval mistrem šermu. Náhle propukal ve smích. Hlas měl jako hrom, ale kuřeti by neublížil. Měl smysl pro legraci, ale tvářil se tragicky; chtěl vám strach jenom nahnat, jako tabatěrky, které mají tvar bambitky. Výstřel vás přiměje kýchnout.

Za ženu měl matku Hucheloupovou, vousaté a nehezké stvoření.

Kolem roku 1830 kmotr Hucheloup zemřel. S ním zmizelo i ta­jemství nadívaných kaprů. Vdova, kterou nebylo možno utěšit, vedla hospodu dále. Ale kuchyně se pokazila a nebyla k ničemu, víno, jež bývalo vždycky špatné, bylo strašné. Courfeyrac a jeho přátelé však do Korintu chodili dále – _‚z_ piety‘, jak říkával Bossuet.

Vdova Hucheloupová byla udýchaná, neforemná a vzpomínala ráda na venkov. V jejím podání nezněly vzpomínky nikdy otřepaně. Dovedla o věcech vykládat zvláštním způsobem, jímž kořenila své vypravování o vesnici a o svém mládí. Bývala šťastná – tvrdila –, když mohla naslouchat, jak v trní zpívají červenky.

Síň v prvním poschodí, kde byla „restaurace“, byla velká a dlouhá místnost, v níž byly stolice, podnožky, židle, lavice, stoly a starý kulhavý kulečník. Chodilo se tam po točitých schodech, které ústily v koutě síně do čtverhranné díry, podobné podpalubnímu otvoru korábu.

Tuto síň, jež vypadala jako podkrovní komora, osvětlovalo jediné úzké okno a ustavičně rozsvícená lampa. Všechny kusy nábytku, které měly čtyři nohy, si vedly, jako by měly nohy jen tři. Ozdobou zdí obílených vápnem bylo jenom toto pětiverší, napsané k poctě matky Hucheloupové:

</section>

<section>

_Na dálku ujde, zblízka pelichá,  
na nose, jenž smělostí tě trkne,  
ční bradavice veliká.  
Je o strach, že až frkne,  
jej se vším všudy spolyká._

</section>

<section>

Bylo to napsáno na zdi uhlem.

Matka Hucheloupová, dobře vystižená, přecházela pod těmito veršíky s dokonalým klidem od rána do večera. Dvě služebné, Matelota a Gibelotta, jejichž pravá jména nikdo neznal, pomáhaly matce Hucheloupové roznášet po stolech džbánky laciného vína a různé plácaniny, které se hladovým předkládaly na hliněných talířích. Matelota, tlustá, kulatá, zrzavá a hlučná, bývalá oblíbenkyně zesnulého Hucheloupa, byla ošklivější než kterákoliv mytologická nestvůra; přesto však, protože se sluší, aby se služebná stále držela za paní, byla méně ošklivá než matka Hucheloupová. Gibelotta, dlouhá, jemná, chorobně bledá, s tmavými kruhy pod očima, sklopenými víčky, stále vyčerpaná a sklíčená, stižená jakousi chronickou únavou, vstávala první a uléhala poslední, obsluhovala všechny, dokonce i druhou služebnou, mlčky, tiše a pokorně, usmívajíc se pod únavou jakýmsi neurčitým, ospalým úsměvem.

Před vstupem do restauračního sálu bylo možno číst na dveřích verš, který tam křídou napsal Courfeyrac:

Hoduj, můžeš-li, a jez, troufáš-li si.

## (2)  
Staré veselé kousky

Jak víme, Laigle de Meaux bydlil raději u Jolyho než kde jinde. Měl byt, jako pták má větev. Oba přátelé spolu žili, spolu jedli i spali. O všechno se dělili, dokonce i trochu o Musichettu. Byli tím, čemu mniši doprovázející představeného říkají _bini._ Ráno 5. června odešli na snídani do Korintu. Joly měl důkladnou rýmu, kterou Laigle již také dostával. Oblek Laiglův byl ošumělý, ale Joly byl nastrojen.

Bylo asi devět hodin ráno, když otevřeli dveře Korintu.

Vystoupili do prvního poschodí.

Přijaly je Matelota a Gibelotta.

„Ústřice, sýr a šunku,“ řekl Laigle.

A posadili se ke stolu.

Hospoda byla prázdná; byli v ní sami dva. Gibelotta poznala Jolyho a Laigla a postavila na stůl láhev vína.

Jakmile se pustili do prvních ústřic, objevila se u otvoru nad schodištěm hlava a ozval se hlas:

„Šel jsem mimo. Z ulice jsem cítil báječnou vůni brijského sýra. Jdu tedy dovnitř.“

Byl to Grantaire.

Grantaire si vzal stoličku a přisedl k nim.

Jakmile Gibelotta spatřila Grantaira, postavila na stůl další dvě láhve.

To byly tři.

„Cožpak vypiješ dvě flašky?“ otázal se Laigle Grantaira. Grantaire odpověděl: „Každý má filipa, jen tobě ulít. Co je to na mužskýho dvě flašky?“

Druzí počali jídlem, ale Grantaire začal pitím. Polovina láhve se brzy vypařila.

„Nemáš snad v žaludku díru?“ pravil Laigle.

„Ty ji máš doopravdy, ale na lokti,“ řekl Grantaire.

A když vyprázdnil sklenici, dodal:

„Ach, Orle pohřebních řečí, ty máš věkovitý hábit.“

„To bych řekl,“ odvětil Laigle. „A proto se já a můj kabát dobře snášíme. Přizpůsobil se mojí linii, nikde mě neškrtí, padne na mou mrzáckou postavu jako ulitý a poddává se všem mým pohybům; cítím ho jenom proto, že mě hřeje. Staré šaty jsou jako staří přátelé.“

„To báš pravdu,“ zvolal Joly, přidružuje se k hovoru, „starý kabát je starý přítel.“

„Zvláště,“ řekl Grantaire, „má-li člověk důkladnou rýmu.“

„Grantaire,“ otázal se Laigle, „přicházíš z bulváru?“

„Ne.“

„Joly a já jsme právě minuli čelo průvodu.“

„To byla báječdá podívadá,“ řekl Joly.

„Jak je tahleta ulička klidná!“ zvolal Laigle. „Kdo by si tady pomyslil, že Paříž je vzhůru nohama? Je zřejmé, že tu kdysi bývaly jenom kláštery. Du Breul a Sauval je vypočítávají s abbé Lebeufem. Hemžilo se to tu obutými mnichy, bosáky, oholenými, vousatými, šedými, černými, bílými, františkány, minimy, kapucíny, karmelitány, malými augustiniány, velkými augustiniány, starými augusti­niány… Jen se rojili.“

„Nemluvme o mniších,“ přerušil ho Grantaire. „Hned mám chuť se podrbat.“

Potom zvolal:

„Br, právě jsem spolkl špatnou ústřici. Už na mě zase padá zádumčivost. Ústřice jsou zkažené, služebné jsou ošklivé. Nenávidím lidstvo. Právě jsem šel ulicí Richelieu okolo veliké veřejné knihovny. Taková hromada ústřicových skořápek, které se říká knihovna, se mi hnusí. Toho papíru! Toho inkoustu! Těch čmáranic! A to se všechno napsalo. Kterýpak klacek řekl, že člověk je dvojnožec bez peří? A potom jsem potkal známou dívku, krásnou jako jaro, hodnou jména Květuška; byla rozradostněná, nadšená, štěstím v devátém nebi, protože jednomu hroznému, od neštovic poďobanému bankéři se uráčilo si ji vzít. Běda! Žena číhá na nájemce daní jako na šviháka; kočky honí myši i ptáky. Ještě před několika měsíci to byla hodná holka, bydlila v podkrovní světnici, všívala měděné kroužky do dírek ve šněrovačkách, měla popruhové lože, kytku v kořenáči, byla spokojená. Teď je bankéřkou. Tato změna se udála za dnešní noci. Dnes ráno jsem oběť potkal, byla veselá. Finančník nezanechal na její tváři stopy. Růže mají proti ženám právě tu přednost nebo vadu, že stopy, které zanechají housenky, jsou na nich patrny. Na světě není morálky, dovolávám se v tom myrty, symbolu lásky, vavřínu, symbolu války, olivy, pitomého symbolu míru, jabloně, která by byla málem svým jádrem udusila Adama, a fíkovníku – praotce sukní. A pokud se práva týká, chcete vědět, co je to právo? Galové baží po Clusiu, Řím Clusium[^58] chrání a táže se jich, jaké bezpráví jim způsobilo. Brennus odpovídá: ,Bezpráví, které na vás spáchala Alba, bezpráví, které na vás spáchaly Fideny, bezpráví, které na vás spáchali Aequové, Volskové a Sabiňané. Byli vašimi sousedy. Clusiňané jsou našimi sousedy. Chápeme sousedství jako vy. Vy jste uchvátili Albu, my dobudeme Clusium.ʻ Řím řekl: ,A Clusium nebude vaše!ʻ Brennus se zmocnil Říma a potom zvolal: ,_Vae victis_[^59]!ʻ Vidíte, to je právo. Ach, v tomto světě je tolik dravců, tolik orlů, že mi až naskakuje husí kůže.“

Nastavil svou sklenici Jolymu, který mu ji naplnil, napil se a pokračoval, aniž se dal vyrušit tímto přípitkem, jejž nikdo, ba ani on sám, nevzal na vědomí:

„Brennus, který dobývá Říma, je orel; bankéř, který si bere grizetu, je orel. Ani jeden z nich se už nestydí. Proto ničemu nevěřme. Je jenom jedna skutečnost: chlast. Myslete si, co chcete, ať jste pro hubeného kohouta jako kanton Uri, nebo pro tlustého jako kanton Glaris, na tom nesejde. Připijme si!

Povídali jste o bulváru, o průvodu a tak dále. Má snad být zase nějaká revoluce? Divím se Pánubohu, že má takový nedostatek prostředků. Každou chvíli musí mazat drážky událostí. Tady to vázne, tamhle to drhne. Honem revoluci. Pánbůh má od té protivné kolomazi stále začerněné ruce. Já bych to na jeho místě zařídil jednodušeji: neopravoval bych každou chvíli celý mechanismus, vedl bych lidstvo pěkně klidně, pletl bych události očko po očku, ani bych nepřetrhl nit, neměl bych vůbec nic pro strýčka Příhodu, neměl bych mimořádný repertoár. To, čemu vy říkáte pokrok, je poháněno dvěma hybnými silami – lidmi a událostmi. Ale je velmi smutné, že časem je třeba mít něco výjimečného. Ani událostem, ani lidem nestačí obyčejná smečka; mezi lidmi musí být géniové a mezi událostmi revoluce. Velké náhody se stávají zákonem, pořádek se nemůže bez nich obejít, a při pohledu na komety by člověk byl v pokušení říci, že i nebe potřebuje herce pro představení. Ve chvíli, kdy se toho nejméně nadějete, vylepí Pánbůh na nebeském stropě místo plakátu nějaký povětroň. Objeví se nějaká podivná hvězda, podtržená ohromným ohonem. A to zabíjí Caesara. Brutus jej zasahuje dýkou, Bůh kometou. Bác, tady je severní záře, a hned je revoluce a veliký muž; nahoře na vývěsní tabuli se objevuje rok 1793 napsaný tučnými písmeny, Napoleon, vlasatice z roku 1811. Ach, ta krásná modrá vývěsní tabule posetá hvězdami nečekané záře! Bum! Bum! Nevídaná podívaná! Pozdvihněte zrak, zevlouni! Všechno je pocucháno, hvězda i drama. Panebože, je to mnoho a není toho dost! Výjimečné a vybrané prostředky vypadají nádherně, ale jsou ubohé. Přátelé, prozřetelnost je v koncích. Co taková revoluce dokazuje? Že Bůh je v úzkých. Protože mezi přítomností a budoucností vznikla trhlina a protože nedokázal svázat oba konce, uspořádá státní převrat. Vlastně mě to utvrzuje v mých dohadech o stavu Jehovova jmění; a vidím-li tolik nesnází nahoře i dole, tolik malichernosti i prašivého skrblení, lakomství a trápení na nebi a na zemi, od ptáka, který nemá prosné zrnko, až po mě, který nemám ani sto tisíc ročního důchodu, vidím-li lidský osud, který je náramně ošumělý, a dokonce i osud královský, který je otřepaný a visí jenom na provázku, o čemž svědčí provaz, na kterém se oběsil princ Condé; když tak vidím zimu, jež není ničím jiným než trhlinou v zenitu, kudy fičí vítr, tolik cárů i v purpuru svítání na vrcholu hor, vidím-li všechny kapky rosy, ty nepravé perly, jinovatku, umělé diamanty, a pozoruju-li rozdrbané lidstvo a záplatované události, tolik skvrn na slunci a tolik děr na měsíci, vidím-li všude tolik bídy, mám podezření, že Bůh není bohatý. Vypadá na to, pravda, ale cítím, že je v úzkých. Pořádá revoluci jako obchodník, jehož pokladna je prázdná, pořádá ples. Bohy nesmíme posuzovat podle zevnějšku. Pod nebeským pozlátkem vidím chudý vesmír. Tvorstvo je na mizině. A proto jsem nespokojen. Podívejte se, je pátého června a ještě je málem tma; od rána čekám, že se rozední. Nerozednilo se a vsázím se, že se nerozední do večera. To je nepřesnost špatně placeného kupeckého mládence. Ano, všechno je špatně zařízeno, nic se k sobě nehodí, starý svět je celý zborcený, stavím se do řad opozice. Všechno jde šejdrem; vesmír nás škádlí. Je to jako s dětmi; ti, kdo si je přejí, je nemají, ti, kdo si je nepřejí, je mají. Zkrátka – láteřím. Kromě toho mě rmoutí pohled na plešatého Laigla de Meaux. Pokořuje mě myšlenka, že jsem stejně starý jako jeho koleno. Ostatně kritizuju, ale neurážím. Vesmír je tím, čím je. Mluvím bez zlého úmyslu a mluvím proto, abych ulehčil svému svědomí. Přijmi, Věčný Otče, ubezpečení o mé obzvláštní úctě. Ach, pro všechny svaté na Olympu a pro všechny bohy v ráji, já jsem nebyl stvořen pro Paříž, abych byl stále odpalován jako míč mezi dvěma raketami od skupiny darmošlapů ke skupině křiklounů! Jsem stvořen k tomu, abych se stal Turkem a po celý den se jen díval, jak orientální husičky předvádějí báječné egyptské tance, smyslné jako sny cudného člověka, nebo abych se stal beauceským sedlákem nebo benátským šlechticem obklopeným šlechtičnami nebo malým německým knížátkem, které staví půl pěšáka k německé spolkové armádě a zaměstnává se tím, že ve volné chvíli suší punčochy na plotě, to jest na hranicích. Pro takový úděl jsem se zrodil. Ano! Řekl jsem Turkem a nic neodvolám. Nevím, proč Turkům rozumíme jenom po jejich špatné stránce; Mohamed učinil mnoho dobrého; všechna čest vynálezci serailů hurisek a ráje odalisek.

Neurážejme mohamedánskou víru, je to jediné náboženství, které je ozdobeno kurníkem. A proto naléhám, abychom pili. Země je veliká pitomost. A zdá se, že se všichni ti hlupáci budou bít, že si budou roztloukat obličeje, že se budou pobíjet uprostřed léta, v měsíci luk – v červnu, místo aby si vyšli s děvčátkem pod paží do přírody nadýchat se z nesmírného šálku čaje vůně posečených luk. Skutečně, dělá se příliš mnoho blbostí. Stará rozbitá lucerna, kterou jsem právě zahlédl u vetešníka, mi vnuká tuto úvahu: je načase, aby lidstvo bylo osvíceno. Ano, už jsem zase smutný. To není maličkost spolknout špatnou ústřici, když vám v žaludku leží revoluce. Začínám být zádumčivý. Ach, starý ošklivý světe! Lidé mají roupy, kde mohou, loupí, jsou skoupí a hloupí.“

Po tomto záchvatu výmluvnosti byl Grantaire stižen docela zaslouženým záchvatem kašle.

„Vraťte se ještě k té revoluci,“ pravil Joly. „Zdá se, že se Barius určitě zabiloval.“

„Ví se do koho?“ otázal se Laigle.

„De.“

„Ne?“

„De. Vždyť to říkám.“

„Mariova láska,“ zvolal Grantaire. „Vidím ji odtud Marius je mlha a našel obláček. Marius je z pokolení básníků. Kdo říká básník, říká blázen. _Timbraeus Apollo_[^60]_._ Marius a jeho Marie, nebo ta jeho Maria, Marietta nebo Marión, jsou jistě směšní milenci. To znám. Pro samé nadšení se zapomíná na hubičky. Cudnost na zemi, ale spojení někde v nekonečnu. Duše, které nepotřebují tělo. Spí spolu ve hvězdách.“ Grantaire načínal druhou láhev a snad i druhou řeč, když se ve čtverhranném otvoru schodů objevil nový příchozí. Byl to ani ne desetiletý chlapec oděný v hadry, malý, bledý, s potutelným obličejem, jasným čilým okem, nesmírně vlasatý, promoklý deštěm, ale vypadající spokojeně.

Chlapec si bez váhání ze tří přátel vybral jednoho, ač zřejmě neznal žádného, a obrátil se na Laigla de Meaux.

„Jste pan Bossuet?“ otázal se.

„To je mé křestní jméno,“ odpověděl Laigle. „Co mi chceš?“

„Tohle! Veliký blonďák mi na bulváru řekl: ‚Znáš matku Hucheloupovou?‘ Řekl jsem: ‚Ano, v ulici Chanvrerie, vdova po tom starém!‘ Řekl mi: ‚Jdi tam. Vyhledáš pana Bossueta a vyřídíš mu ode mne: A-B-C.‘ To si z vás ztropil žert, viďte? Dal mi deset sou.“

„Joly, půjč mi deset sou,“ řekl Laigle a obrátil se na Grantaira: „Půjč mi deset sou.“

To dělalo dvacet sou. Laigle je dal chlapci.

„Děkuji, pane,“ řekl hoch.

„Jak se jmenuješ?“ otázal se Laigle.

„Navet, Gavrochův přítel.“

„Zůstaň s námi,“ pravil Laigle.

„Posnídej s námi,“ řekl Grantaire.

Dítě odpovědělo:

„Nemohu, musím zas do průvodu, křičím taky: Pryč s Polignakem!“

Odešel táhna nohu za sebou, což je nejuctivější pozdrav, jaký gamén zná.

Když chlapec odešel, ujal se Grantaire slova:

„To je správný kluk. Je mnoho odrůd gaménů. Gamén z kanceláře se jmenuje poslíček, gamén z kuchyně je kuchtík, gamén lokaj je groom, gamén námořník je plavčík, vojenský gamén je bubeník, mlynářský gamén je prášek, kupecký gamén je příručí, dvořanský gamén je panoš, královský gamén je dauphin, božský gamén je Je­zulátko.“

Zatím Laigle polohlasně rozjímal:

„A-B-C, to je Lamarquův pohřeb.“

„Velký blondýn,“ poznamenal Grantaire, „to je Enjolras.“

„Půjdeme?“ ozval se Bossuet.

„Prší,“ řekl Joly. „Přísahal jsem, že půjdu do ohdě, a dé do vody. Dechci se dastyddout.“

„Já tu zůstanu,“ řekl Grantaire. „Dávám přednost snídani před pohřebním vozem.“

„Závěr: zůstaneme zde,“ ozval se Laigle. „Tedy pijme. Ostatně můžeme zameškat pohřeb a nezmeškat vzpouru.“

„Ach, vzboura, to je děco!“ zvolal Joly.

Laigle si zamnul ruce.

„Tak tedy přece opravíme revoluci z třicátého roku. Národ se opravdu necítí ve své kůži.“

„Do vaší revoluce mi skoro nic není,“ řekl Grantaire. „Já tuto vládu neproklínám. To je koruna zmírněná noční čepicí. Je to žezlo zakončené deštníkem. Ostatně mi dnes napadá, že za tohoto počasí by mohl Ludvík Filip použít své královské moci se dvojím koncem, napřáhnout konec žezla proti lidu a konec s deštníkem otevřít proti nebi.“

V sále bylo temno, mraky zahnaly denní světlo. Nikdo nebyl ani v krčmě, ani na ulici; všichni se šli „podívat na události“.

„Je poledne, nebo půlnoc?“ zvolal Bossuet. „Tma jako v pytli. Gibelotto, světlo!“

Grantaire smutně popíjel.

„Enjolras mnou opovrhuje,“ šeptal. „Enjolras si řekl: Joly je nemocen, Grantaire je opilý, a tak poslal Naveta pro Bossueta. Kdyby byl přišel pro mě, byl bych šel hned s ním. Tím hůř pro Enjolrase. Nepůjdu mu na pohřeb.“

Po tomto rozhodnutí se Bossuet, Joly a Grantaire nehnuli z hospody. Ke druhé hodině odpoledne byl stůl, u něhož seděli, plný prázdných lahví. Hořely na něm dvě svíčky, jedna v měděném svícnu pokrytém měděnkou, druhá v hrdle prasklé láhve na vodu. Grantaire se snažil svést Jolyho a Bossueta k pití vína; Bossuet a Joly se zase snažili rozveselit Grantaira.

Ale Grantaire ihned po poledni zanechal vína, nevalného zdroje snů. Opravdoví pijani projevují vínu jenom čestné uznání. V opilství je vlastně černá magie a bílá magie; víno je jenom bílou magií. Grantaire byl dobrodružný pijan snů. Zející temnota strašného opojení ho nikterak nezastrašovala, ale naopak přitahovala. Nechal láhev a chytil se půllitru.

Půllitrová sklenice je propast. Protože neměl po ruce ani opium, ani hašiš a chtěl si mozek naplnit soumrakem, vzal na pomoc hroznou směs kořalky, silného piva a absintu, která působí strašnou otupělost. Tyto trojí výpary – piva, kořalky a absintu – zatíží duši jako olovem. Jsou to tři temnoty; božský motýl se v nich utápí a z mázdřitého dýmu, neurčitě huštěného do netopýřích křídel, se vytvoří tři mlčeliví běsové: mučivá mátoha, noc a smrt poletující nad spící Psyché.

Grantaire však ještě nedošel až k této smutné proměně. Naopak, byl v báječné náladě a Bossuet a Joly mu vhodně přizvukovali. Připíjeli si. Svá nadnesená slova a myšlenky provázel Grantaire příslušnými pohyby; důstojně opíral levou pěst o koleno, takže paže tvořila pravý úhel; měl rozvázaný nákrčník, seděl obkročmo na stoličce bez lenochu, v pravé ruce měl plnou sklenici a s těmito slavnostními slovy se obrátil k tlusté služebné Matelotě:

„Nechť se otevřou brány paláce a každý ať se stane členem Francouzské akademie a má právo políbit paní Hucheloupovou! Napijme se!“

A obrátiv se k matce Hucheloupové, dodal:

„Ženo antická, posvěcená obyčejem, přistup, abych se mohl na tebe zbožně zadívat!“

A Joly zvolal:

„Bateloto a Gibelotto, dedávejte Grantairovi už dic k pití. Vyhazuje pedíze. Od ddešdího ráda utratil v šíledé bardotraddosti dva franky devadesát pět cedtibů.“

A Grantaire pokračoval:

„Kdopak bez mého svolení vzal z nebe hvězdy a postavil je na stůl místo svíček?“

Bossuet, ačkoliv důkladně opilý, zachoval klid.

Posadil se na předprseň otevřeného okna, takže mu déšť smáčel záda, a pozoroval přátele.

Náhle za sebou zaslechl hluk, spěšné kroky a výkřiky: „Do zbraně!“ Obrátil se a spatřil v ulici Saint-Denis, na konci ulice Chanvrerie, Enjolrase kráčejícího s karabinou v ruce, Gavroche s bambitkou, Feuillyho se šavlí, Courfeyraca s mečem, Jeana Prouvaira s mušketou, Combeferra s puškou a za nimi ozbrojený a pobouřený dav.

Ulice Chanvrerie nebyla delší než dostřel karabiny. Bossuet vytvořil rukama hlásnou troubu a zvolal:

„Courfeyracu! Courfeyracu! Hej!“

Courfeyrac slyšel zvolání, spatřil Bossueta, vykročil do ulice Chanvrerie a vzkřikl: „Co chceš?“ což se křižovalo s Bossuetovým zvoláním: „Kam jdeš?“

„Stavět barikádu,“ odpověděl Courfeyrac.

„Nuže, tady! Místo je dobré! Postav ji tady!“

„To je pravda, Laigle,“ řekl Courfeyrac.

A na Courfeyracův pokyn se dav nahrnul do ulice Chanvrerie.

## (3)  
Nad Grantairem se sklání noc

Místo se skutečně napodiv hodilo, protože vchod do ulice byl rozšířen, pozadí zúženo a končilo slepou uličkou; Korint ji svíral, ulici Mondétour bylo lze zprava i zleva zahradit a útok byl možný jenom z ulice Saint-Denis, to jest nekrytě a zpředu. Podnapilý Bossuet měl bystrozrak jako střízlivý Hannibal.

Když sem dav vtrhl, zděšení zachvátilo celou ulici. Všichni chodci se vytratili. Po pravé i po levé straně i v pozadí se jako bleskem od přízemí až ke střechám zavřely všechny krámy, výklady, vrata, okna, žaluzie, vikýře, okenice všech velikostí. Ustrašená stařenka honem připevnila před okno na dvě příčky k sušení prádla žíněnku, aby zachycovala střely. Jenom hospoda zůstala otevřena, a to z jednoduchého důvodu, že do ní vtrhl dav. „Ach, panebože! Ach, panebože!“ vzdychala matka Hucheloupová.

Bossuet vyšel Courfeyracovi v ústrety.

Joly, jenž vyhlédl z okna, zvolal:

„Měl sis vzít dešddík. Dastyddeš se.“

Zatím bylo ze zamřížovaného výkladního okna hospody v několika minutách vyrváno dvacet železných tyčí a na ploše deseti sáhů byla vytrhána dlažba; Gavroche a Bahorel se zmocnili káry dodavatele vápna jménem Anceau, která právě jela mimo, a převrhli ji; byly na ní tři sudy vápna, ty dali pod hromady dlažebního kamene. Enjolras zvedl padací dveře do sklepa a všechny prázdné sudy matky Hucheloupové dal navalit vedle sudů s vápnem; Feuilly, jehož prsty si zvykly zdobit jemná žebra vějířů, podepřel sudy a káru dvěma důkladnými hromadami stavebního kamene. Stavební kameny se objevily jako všechno ostatní – bůhvíodkud. Podpěrné trámy vytrhali z průčelí sousedního domu a položili na sudy. Když se Bossuet a Courfeyrac obrátili, byla již polovina ulice zastavěna hradbou nejméně do výše muže. Nic není tak rychlého, jako ruka lidu, který buduje, zatímco boří.

Matelota a Gibelotta se připojily k pracujícím. Gibelotta pobíhala a snášela rum. I její zemdlenost pomáhala stavět barikádu. Nosila kameny, jako obsluhovala hosty vínem s ospalou tváří.

Na rohu ulice právě přejížděl dostavník s párem bílých koní.

Bossuet překročil hradbu dlažebních kamenů, běžel zastavit kočího, cestujícím poručil, aby sestoupili, podal ruku „dámám“ a vrátil se s vozem i s koňmi, které vedl za uzdu.

„Dostavníky neprojíždějí kolem Korintu,“ pravil. _„Non licet omnibus adire Corinthum._[^61]_“_

Vypřažení koně odcházeli za chvíli nazdařbůh ulicí Mondétour a dostavník ležící na boku doplňoval zahrazení ulice.

Poděšená matka Hucheloupová se uchýlila do prvního poschodí.

Upírala nepřítomný pohled do neznáma a ustavičně tiše naříkala. Neodvažovala se zděšeně křičet.

„To je konec světa,“ šeptala.

Joly vtiskl polibek na její tlustý, červený a vrásčitý krk a řekl Grantairovi:

„Drahý příteli, vždycky jsem považoval ženský krk za něco nekonečně jemného.“

Ale Grantaire vzlétal k nejvyšším oblastem dithyrambu. Když Matelota opět vyšla do prvního poschodí, uchopil ji Grantaire v pase a za dlouhých výbuchů smíchu ji strkal k oknu.

„Matelota je ošklivá,“ volal. „Matelota je vzor ošklivosti. Matelota je mátoha. Vězte tajemství jejího zrození: Gotický Pygmalion, který tvořil dračí chrliče pro katedrály, se jednoho krásného jitra zamiloval do nejstrašnější z oněch nestvůr. Vyprosil si na lásce, aby ji oživila, a tak povstala Matelota.

Podívejte se na ni, občané. Má chromově žluté vlasy jako Tizia­nova milenka a je to dobrá holka. Ručím vám za to, že se bude bít dobře. Každá dobrá holka má v sobě kus hrdiny. I matka Hucheloupová je statečná stařena. Jen se podívejte na její vousy. Ty zdědila po svém manželovi. Husar, viďte! I ona se bude bít. Ty dvě vystraší celé okolí. Přátelé, my zvrátíme vládu, a to je tak pravda, jako že patnáct kyselin tvoří přechod mezi kyselinou margarínovou a kyselinou mravenčí. Jinak je mi to docela jedno. Pánové, můj otec mě vždycky nenáviděl, protože jsem nechápal matematiku. Rozumím jenom lásce a volnosti. Jsem Grantaire, dobrý hoch! Nezvykl jsem si na peníze, protože jsem je nikdy neměl, a tak mi nikdy nechyběly. Ale kdybych já byl bohatý, viděli byste, že by nebyli na světě chudí. Ach, kdyby tak dobrá srdce měla napěchované tobolky! Jak by to všechno lépe šlo! Představte si Ježíše Krista s Rothschildovým jměním! Kolik dobrodiní by byl prokázal! Mateloto, zlíbejte mě! Jste smyslná a plachá! Máte tváře vyzývající k sesterskému polibku a rty volající po polibku z lásky!“

„Mlč, sude,“ pravil Courfeyrac.

Grantaire odpověděl:

„Předsedám městské soutěži o věnec nejlepšího recitátora.“

Enjolras, který stál s puškou v ruce na vrcholu hradby, pozdvihl přísnou tvář. Enjolras měl, jak víme, v sobě něco spartánského a puritánského. Zemřel by s Leonidem u Thermopyl a s Cromwellem by upálil Droghedu[^62].

„Grantaire,“ volal, „jdi se z opice vyspat někam jinam. Zde je místo pro opojení, a ne pro opilost. Nezneuctívej barikády.“

Tato podrážděná slova měla na Grantaira podivný účinek. Měl pocit, jako by mu někdo do obličeje chrstl sklenici studené vody. Rázem vystřízlivěl. Posadil se, opřel se o stůl nedaleko okna, podíval se s nevýslovnou něžností na Enjolrase a řekl mu:

„Ty víš dobře, že v tebe věřím.“

„Táhni!“

„Nech mě tu spát.“

„Jdi spát jinam,“ zvolal Enjolras.

Ale Grantaire, stále na něho upírající něžný a kalný pohled, odpověděl:

„Nech mě tu spát – nadosmrti.“

Enjolras ho změřil pohrdavým pohledem:

„Grantaire, ty nejsi schopen věřit, myslit, chtít, žít a ani zemřít.“

Grantaire odpověděl vážným hlasem:

„Uvidíš.“

Zakoktal ještě několik nesrozumitelných slov, potom mu hlava těžce dopadla na stůl; za chvíli usnul, což bývá dosti obvyklým výsledkem druhé fáze opilosti, k níž ho Enjolras drsně a náhle přivedl.

## (4)  
Pokus o uklidnění matky Hucheloupové

Bahorel, celý bez sebe nad barikádou, zvolal:

„Podívejte se, jaký má ulice výstřih! A jak jí to sluší!“ Courfeyrac, bouraje tak trochu krčmu, snažil se uklidnit ovdovělou krčmářku.

„Matko Hucheloupová, copak jste si nedávno nestěžovala, že s vámi sepsali protokol a odsoudili vás, protože Gibelotta vyklepala z vašeho okna deku z postele?“

„Ano, dobrý pane Courfeyracu. Ach, Panebože! Cožpak mi do té hrůzy odnesete i tamten stůl? Za deku a za květináč, který spadl z podkroví na ulici, jsem zaplatila vládě sto franků pokuty. Není to strašné?“

„Nuže, matko Hucheloupová, my vás teď pomstíme.“

Zdálo se, že matka Hucheloupová nechápe, jaký by měla z této pomsty užitek. Byla upokojena asi tak jako ona arabská žena, která dostala políček od manžela, a když si otci postěžovala, vybídla ho k pomstě:

„Otče, musíš mému muži splatit urážku urážkou.“

Otec se otázal:

„Na kterou tvář ti dal políček?“

„Na levou.“

Otec udeřil dceru na pravou tvář a řekl:

„Teď budeš mít pokoj. Jdi a řekni manželovi, že za políček, který dal mé dceři, jsem zpolíčkoval jeho ženu.“

Přestalo pršet. Povstalci se dostavili. Dělníci přinesli pod halenami soudek prachu, koš s lahvemi kyseliny sírové, dvě nebo tři karnevalové pochodně, a košík plný lampiónů, „zbytků z královské slavnosti“. Tato slavnost se konala nedávno – 1. května. Říkalo se, že munice pochází od hokynáře z předměstí Saint-Antoine, jakéhosi Pépina. Zničili jedinou svítilnu v ulici Chanvrerie, protější svítilnu v ulici Saint-Denis a potom všechny svítilny v okolí a v sousedních ulicích, v ulici Mondétour, v ulici Cygne, Prêcheurs, Grande a Petite-Truanderie.

Enjolras, Combeferre a Courfeyrac všechno řídili. Teď se stavěly dvě barikády zároveň; obě se opíraly o hospodu Korint a tvořily pravý úhel; větší uzavírala ulici Chanvrerie, druhá ulici Mondétour směrem od ulice Cygne. Druhá, velmi úzká barikáda byla vystavěna jenom ze sudů a dlažebního kamene. Pracovalo na ní asi padesát lidí, z nichž třicet bylo ozbrojeno puškami, které si cestou hromadně vypůjčili v jednom zbrojířském krámě.

Nebylo nic podivnějšího a strakatějšího nad tuto tlupu. Jeden měl kazajku, jezdeckou šavli a dvě sedelní bambitky; jiný byl bez kabátu, zato měl kulatý klobouk a prachovnici, zavěšenou po boku, třetí si udělal z devíti archů pijavého papíru krunýř a byl ozbrojen sedlářským šídlem. Kdosi křičel: _„Vyhlaďme všechny až do posledního a zemřeme na hrotech svých bajonetů!“_ Sám však bajonet neměl. Jiný si přes svrchník navlekl řemení a brašnu národního gardisty s ochranným povlakem, na němž bylo červenou vlnou vyšito: _Veřejný pořádek._ Mnoho pušek s čísly legií, málo klobouků, ani jeden nákrčník, mnoho vykasaných rukávů, několik pík. K tomu si představte nejrůznější věk, všemožné obličeje, bledé mladíky a osmahlé dělníky z přístavů. Všichni měli naspěch, všichni si pomáhali, mluvilo se o pravděpodobném úspěchu, o tom, že ve čtyři hodiny ráno přijde posila, že si jsou jisti jedním plukem, že povstane celá Paříž. Strašné řeči spojené s jakýmsi srdečným veselím, člověk by byl řekl, že to jsou bratři, třebaže se navzájem neznali ani jménem. Velká nebezpečí mají krásnou vlastnost, že sbratřují neznámé.

V kuchyni byl rozdělán oheň a v kadlubu na kule byly roztaveny konvice, lžíce, vidličky a všechno cínové nádobí z krčmy. Mezitím se pilo. Na stolech se v nepořádku mezi sklenicemi povalovaly kapsle a hrubé broky. Matka Hucheloupová, Matelota a Gibelotta, různě poznamenané hrůzou, jedna otupělá, druhá udýchaná a třetí čilá, trhaly staré hadry a dělaly z nich cupaninu; tři povstalci jim pomáhali – byli to tři vlasatí a vousatí chlapíci s kníry, až z nich šel strach –, třepili plátno jako zručné švadleny.

Muž vysoké postavy, kterého si povšimli Courfeyrac, Combeferre a Enjolras ve chvíli, kdy se připojoval k davu na rohu ulice Billettes, pracoval a uplatňoval se na malé barikádě. Gavroche pracoval na velké. Mladík, který čekal u Courfeyraca a ptal se po panu Mariovi, zmizel asi tak ve chvíli, kdy byl převrácen dostavník.

Čilý a zářící Gavroche se ujal příprav. Běhal sem tam, vylézal a slézal, znovu vylézal, zvučel, sršel. Zdálo se, že je tam pro povzbuzení všech ostatních. Byl snad pobízen ostruhou? Ano, bídou. Měl snad křídla? Zajisté, vždyť měl radost. Gavroche jen vířil. Ustavičně ho viděli a slyšeli ho všude. Oživoval náladu a všude ho bylo plno. Jeho všudybylství až dopalovalo. V jeho přítomnosti nebylo možno se zastavit. Obrovská barikáda jej cítila na svém hřbetu. Nedal pokoj zahálečům, dráždil lenivé, povzbuzoval znavené, znepokojoval zamyšlené, rozesmával jedny, udýchal druhé, rozhněval třetí, byl stále v pohybu, popichoval studenta, dopálil dělníka; usedal, zastavoval se, znovu se dával do pohybu, poletoval nad hlukem a úsilím, poskakoval od jedněch ke druhým, bručel, bzučel, prozpěvoval a škádlil celé spřežení; byl mouchou revolučního dostavníku.

Jeho malé paže byly ustavičně v pohybu a jeho drobné plíce nepřetržitě hlaholily.

„Hej! Ještě dlažební kameny! Ještě sudy! Ještě tentoc! Kde je to? Nůši omítky, abychom ucpali tuhle díru. Ta vaše barikáda je malinká. Musí růst! Dejte na ni všechno, hoďte na ni všechno, navalte na ni všechno. Zbořte dům. Barikáda je míchanice všeho možného. Hele, tam jsou zasklené dveře.“ Barikádníci se ozvali:

„Zasklené dveře? Co chceš se zasklenými dveřmi, ty mrně?“

„A vy jste Herkulové, že?“ odbyl je Gavroche. „Zasklené dveře jsou na barikádě něčím báječným. Nezabrání sice, aby se na ni útočilo, ale vadí při útoku. Cožpak jste nikdy nelezli na jablka přes zeď, na které byly zacementované střepiny z lahví? Sklo dveří se zařízne pěkně do kuřích ok národních gardistů, až polezou na barikády. Safra! Sklo je zrádce. Ach, kamarádi, nemáte příliš bujnou fantazii.“

Jinak zuřil, že jeho pistole nemá kohoutek. Chodil od jednoho k druhému a naléhal:

„Pušku! Chci pušku! Proč mi nedávají pušku?“

„Pušku! Tobě!“

„A proč ne?“ odpověděl Gavroche. „V roce 1830, když jsme se hašteřili s Karlem X., jsem ji měl taky.“

Enjolras pokrčil rameny.

„Až budeme mít dost pušek pro muže, dáme je i dětem.“ Gavroche se hrdě odvrátil a odpověděl:

„Vezmu si tvou, budeš-li zabit dřív než já.“

„Kluku!“ řekl Enjolras.

„Holobrádku!“ odsekl Gavroche.

Zbloudilý švihák, objevivší se na konci ulice, dal rozhovoru jiný směr.

Gavroche na něho zavolal:

„Mladý pane, pojďte k nám! Copak nechcete pro naši starou vlast něco udělat?“

Švihák vzal roha.

## (5)  
Přípravy

Mýlily se tehdejší noviny, když psaly, že barikáda z ulice Chanvrerie, tato _téměř nedobytná stavba,_ jak ji pojmenovaly, sahala až do prvního patra. Ve skutečnosti nebyla v průměru vyšší než šest sedm stop. Byla vybudována tak, aby bojující mohli podle libosti buď za ní zmizet a střílet, kryti hradbou, nebo vylézt na hřeben po čtyřech stupních, upravených na vnitřní straně z dlažebních kamenů. Průčelí barikády, vytvořené z hromad dlažebního kamene, ze sudů, spojených kládami a prkny zaraženými do kol Anceauovy káry a převráceného dostavníku, vypadalo ježatě a neproniknutelně. Mezi zdí domu a koncem barikády, který byl nejdále od hospody, byl ponechán otvor, kudy se bylo možno protáhnout ven. Nad barikádou poletoval červený prapor, přivázaný k oji dostavníku, která trčela do vzduchu a byla upevněna provazy.

Malou barikádu Mondétour, ukrytou za domem hospody, nebylo vidět. Obě spojené barikády tvořily dokonalou hradbu. Enjolras a Courfeyrac neuznali za vhodné zabarikádovat jiný úsek ulice Mondétour, z které vede ulicí Prêcheurs východ k tržnici, protože si chtěli zachovat možné spojení s vnějškem a neměli valný strach z toho, že by je někdo napadl z nebezpečné a klikaté uličky Prêcheurs.

Až na tento východ, který zůstal volný a jemuž by byl Folard ve svém strategickém slohu řekl „spojovací průkop“, tvořila barikáda nepravidelný čtyřúhelník, uzavřený ze všech stran. Od velké barikády bylo asi dvacet kroků k domům v pozadí, takže se mohlo říci, že barikáda je opřena o tyto obydlené, ale odzdola až po střechu pozavírané domy.

Všechna ta práce byla vykonána bez překážek asi za hodinu, aniž hlouček odvážlivců zahlédl někde chlupatou granátnickou čapku nebo bajonet. Měšťané, kteří se ještě v této bouřlivé chvíli odvážili do ulice Saint-Denis, pohlédli plaše do ulice Chanvrerie, spatřili v ní barikádu a zrychlili krok.

Když muži obě barikády dostavěli a vztyčili na nich prapor, vytáhli z hospody stůl a Courfeyrac na něj vylezl. Enjolras přinesl čtverhrannou truhlici a Courfeyrac ji otevřel. Truhlice byla naplněna náboji. Při pohledu na náboje se i ti nejstatečnější zachvěli a na chvíli se odmlčeli.

Courfeyrac náboje s úsměvem rozděloval.

Každý jich obdržel třicet. Mnozí měli prach a začali připravovat nové náboje z kulí, které se lily. Soudek prachu stál na stole stranou u dveří a byl ponechán v záloze.

Svolávací signály, které se ozývaly celou Paříží, neustávaly, takže se nakonec proměnily v jednotvárný zvuk, jehož si nikdo nevšímal. Tento zvuk se v ponurém vlnění buď vzdaloval, nebo blížil.

Všichni najednou nabili pušky a karabiny, beze spěchu, vážně a slavnostně. Enjolras postavil před barikádu tři hlídky: jednu v ulici Chanvrerie, druhou v ulici Prêcheurs, třetí na rohu uličky Petite-Truanderie.

A když byly dostavěny barikády, určeny hlídky, nabity pušky a rozestavěny stráže, ztrácející se v záludných uličkách obklopených mlčenlivými, jakoby mrtvými domy, kudy již nikdo nechodil, v uličkách, kde se nic nehýbalo a jež byly zahaleny stále určitěji se rýsujícími stíny nadcházejícího soumraku, ve tmě a tichu, kde člověk cítil, že se blíží cosi tragického, hrůzného, čekaly hlídky, osamělé, ozbrojené a ke všemu odhodlané.

## (6)  
V očekávání

Co dělali, zatímco čekali?

Musíme to říci, neboť to patří k dějinám.

Zatímco muži dělali náboje a ženy cupaninu, zatímco se na rozžhaveném ohřívadle kouřilo z velké pánve, plné roztaveného cínu a olova určeného k lití kulí, zatímco hlídky bděly se zbraní na rameni a zatímco Enjolras, který se nedal odvést od práce, bděl nad hlídkami, Combeferre, Courfeyrac, Jean Prouvaire, Feuilly, Bossuet, Joly, Bahorel a ještě několik jiných se sešli jako za nejklidnějších studentských schůzek a v koutě krčmy proměněné ve zbrojnici, na dva kroky od hradby, kterou vztyčili, postavili si nabité a připravené karabiny k lenochům židlí, a potom ti krásní mladí jinoši, tak blízcí poslední hodině, počali přednášet milostné verše.

Jaké verše? Tu jsou:

</section>

<section>

_Zda vzpomínáš, jak sladko se nám žilo,  
když tenkráte byl každý z nás tak mlád  
a srdce v nás po jiném netoužilo  
než mít co na sebe a míti rád._

</section>

<section>

_Když dohromady smíchavše svá léta,  
jsme čtyřicet jich spočtli nezcela  
a v skrovném domově, byt ledokvětá,  
sama zima jarně voněla._

</section>

<section>

_Čas krásy! Manuel měl moudrou pýchu,  
Pařížan k svatým hodům pospíchal,  
Foy hromoval, a o špendlík, trest hříchu,  
jsem na živůtku tvém se popíchal._

</section>

<section>

_Tvé postavy kdo nevšimnout si může?  
Když do Prada jsem k obědu tě ved,  
bylas tak hezká, že se všechny růže  
za tebou zdály hlavu otáčet._

</section>

<section>

_„Ach, jak je krásná!“, od růží to věje.  
„Ten proudný vlas. Jak, sestro, voníte!  
To jistě křídlo vespod složené je!  
A čapka? Poupě, stěží rozvité.“_

</section>

<section>

_Kdo zřel, ten děl: „To Láska oblíbila  
si tuhle šťastnou dvojici  
a něžný duben v těch dvou zaslíbila  
krásnému máji měsíci.“_

</section>

<section>

_Schováni, rádi, pěkně uzamčeni  
jedli jsme z lásky zapověděné,  
ještě má vůle nebyla než snění,  
už vytušilas ano nebo ne._

</section>

<section>

_Sorbonna byla bukolická strana;  
od šera k ránu jsem tě zbožňoval,  
a jako říši Milování, plana,  
zem latinskou jsem tehdy mapoval._

</section>

<section>

_Náš byt byl díra, jarní, třeba malá,  
a nežilo se nám v ní nejhůře.  
Když punčochus na nohu navlékala,  
spatřil jsem blesknout hvězdu na hůře._

</section>

<section>

_Nadarmo čet jsem Platona a žalmy;  
než moudrá kniha, ať ta nebo ta,  
květ, jejžs mi dala, lépe ukázal mi,  
čemu se říká božská dobrota._

</section>

<section>

_Já byl tvůj man, tys byla podmaněna.  
Slast, v podkroví tě zapínat a víc!  
Zřít s úsvitem, jak chodíš rozhalena,  
v svém zrcátku tvář mládí hledajíc._

</section>

<section>

_Jak zapomenout dobu drahocennou,  
čas květů, pentlí s pěknou mantilkou,  
báň oblohy a zoru pozlacenou,  
kdy láska mluví sladkou hantýrkou?_

</section>

<section>

_Sklo zatemnil kus šátku vlněného,  
květník byl hezčí než sto záhonů;  
já pívával rád z hrnku hliněného  
a tobě jsem dal šálek z japonu._

</section>

<section>

_Co katastrof! Kdo neví, neuvěří:  
tvé boa pryč a rukáv zničený.  
A abychom sehnali na večeři,  
chudinka Shakespeare – zašantročený!_

</section>

<section>

_Já žebrák byl, a tys mi přála trošku.  
Tvé oblosti jsem nadychtil se dost.  
Foliant Dantův byl nám za podložku,  
když kaštany jsme jedli pro radost._

</section>

<section>

_V té šťastné komůrce jsem ponejprve  
zlíbal tvá ústa. Když čas udeřil  
a zcuchaná šlas, v tváři stín své krve,  
tu stál jsem bled a v Boha uvěřil._

</section>

<section>

_Zda vzpomínáš na blaha tolikerá  
a na fišíčka celá zmuchlaná?  
Co vzdechů šlo ze srdcí plných šera  
v hlubinu nebes říci hosanna._

</section>

<section>

Hodina, místo, vzpomínky z mládí, několik hvězd, které se počaly třpytit na nebi, zlověstné ticho opuštěných ulic, neúprosnost hrozícího dobrodružství, které se připravovalo, dodávaly dojemné kouzlo veršům, v šeru polohlasně přednášeným Jeanem Prouvairem, o němž jsme již řekli, že byl lyrický básník.

Zatím na malé barikádě kdosi rozžehl lampión a na velké barikádě voskovou pochodeň, jakou vídáme o masopustním úterku před vozy s maškarami jedoucími do Courtille. Pochodně pocházely, jak víme, z předměstí Saint-Antoine.

Jedna pochodeň byla upevněna ve výklenku upraveném z dlažebních kamenů, který ze tří stran chránil plamen před větrem, a umístěna tak, aby všechno světlo padalo na prapor. Ulice i barikáda zůstaly ponořeny do šera a bylo vidět jenom červený prapor, hrozivě osvětlený zacloněnou svítilnou.

Její světlo připojovalo k červené barvě praporu zlověstný purpur.

## (7)  
Muž, který se přidal k povstalcům v ulici Billettes

Nastala noc, byl klid. Bylo slyšet jenom nejasné hlasy a chvílemi výstřely, ale slabé a vzdálené. Toto protahované oddalování věstilo, že si vláda dává načas a sbírá síly. Padesát mužů čekalo na šedesát tisíc vojáků.

Enjolras cítil, jak se ho zmocňuje netrpělivost, která přepadává silné duše na prahu strašných událostí. Zašel za Gavrochem, který se v přízemní síni při matném světle dvou svíček hbitě pustil do dělání patron, svíčky si postavil na pult, aby se nevznítil střelný prach rozházený po stolech. Světlo oněch dvou svíček nebylo vidět zvenčí. Povstalci se starali o to, aby se v hořejších poschodích nesvítilo.

Gavroche byl velmi zaměstnán, a nejen přípravou střeliva.

Právě vstoupil do síně muž z ulice Billettes a posadil se k nejméně osvětlenému stolu. Přidělili mu velikou vojenskou ručnici, kterou držel mezi nohama. Až do této chvíle byl Gavroche rozptýlen spoustou „zábavných“ věcí a muže si nevšiml.

Jakmile chlap vstoupil, Gavroche ho mimoděk sledoval a obdivoval se jeho ručnici, ale sotva se příchozí posadil, gamén vstal. Ti, kdo by byli muže pozorně sledovali, byli by viděli, jak si s obzvláštní důkladností prohlíží barikádu a skupinu povstalců; jakmile však vstoupil do síně, vypadal, jako by byl duchem nepřítomný; zdálo se, že nevidí, co se děje. Gamén se přiblížil k zamyšlenému muži a počal okolo něho chodit po špičkách, jako by ho nechtěl probudit. Zároveň jeho dětský obličej, tak drzý a vážný, těkavý i hluboký, veselý i dojemný, vystřídal všechny grimasy starého člověka, které znamenaly:

„Ach… To není možné! Mám vlčí mhu?… Něco se mi zdá… Že by to byl on?… Ne! To není on… Ale přece… Ba ne…!“

Gavroche se houpal na podpatcích, svíral pěsti v kapsách, kroutil krkem jako pták, s výrazem vystupňované bystrosti ohrnoval dolní ret. Byl překvapen, váhal, nevěřil, byl přesvědčen a oslněn. Tvářil se jako náčelník eunuchů na trhu otroků, který mezi tlustými ženskými našel Venuši, nebo jako milovník obrazů, který mezi brakem našel Raffaela. Všechno v něm bylo ve střehu: pud i kombinační schopnosti. Bylo zřejmé, že se Gavrochovi něco vážného přihodilo.

A právě ve chvíli největšího zaujetí ho Enjolras oslovil.

„Jsi malý,“ řekl Enjolras, „a nevšimnou si tě. Vyjdi z barikády, proklouzni podél domů, projdi trochu ulice a vrať se mi říci, co se děje.“

Gavroche se povytáhl v bocích.

„Mrňata jsou tedy taky k něčemu dobrá. To je trefa. Jdu. A vy se zatím svěřujte malým, ale nedůvěřujte velkým…“

A Gavroche pozdvihl hlavu, ztlumil hlas a ukazuje na muže z ulice Billettes dodal: – „Vidíte toho velikána?“

„No a?“

„To je polda.“

„Víš to jistě?“

„Ještě tomu není ani čtrnáct dní, co mě stáhl za ucho z pilíře mostu Royal, kde jsem si lebedil.“

Enjolras rychle odešel od gaména a zašeptal několik slov dělníkovi z přístavního skladiště vína. Dělník vyšel ze síně a téměř vzápětí se vrátil v doprovodu tří kamarádů. Čtyři mužové, čtyři širokoplecí nosiči, se nenápadně postavili za stůl, u kterého seděl muž z ulice Billettes. Byli připraveni vrhnout se na něho.

Tu se přiblížil Enjolras a otázal se muže:

„Kdo jste?“

Při této náhle otázce muž sebou leknutím škubl. Pohledem pronikl až na dno Enjolrasova čistého oka, zdálo se, že v něm zachytil jeho myšlenku. Usmál se úsměvem, v němž bylo svrchované pohrdání, svrchovaná síla a svrchovaná odhodlanost, a odpověděl s pánovitou vážností:

„Vidím, oč jde. Nuže, ano.“

„Jste špicl?“

„Jsem policejní úředník.“

„Jmenujete se?“

„Javert.“

Enjolras dal znamení čtyřem mužům. Než měl Javert kdy se otočit, byl chycen, povalen, svázán a prohledán.

Našli u něho malý kulatý štítek, slepený mezi dvojitým sklem, na jehož jedné straně byl vyryt znak Francie a pod ním _Ostražitost a bdělost_ a na druhé poznámka: JAVERT, policejní inspektor; věk: dvaapadesát let; a podpis tehdejšího policejního prefekta Gisqueta.

Mimoto měl hodinky a peněženku, v které bylo několik zlatých mincí. Peněženku a hodinky mu ponechali. Pod hodinkami v kapse u vesty našli obálku; Enjolras ji otevřel a přečetl několik řádek, psaných rukou policejního prefekta: _Jakmile policejní inspektor Javert vykoná své politické poslání, přesvědčí se, a to velmi důkladně, je-li pravda, že zločinci hodlají provést své plány na pravém břehu Seiny u Jenského mostu._

Když prohlídka skončila, postavili Javerta na nohy, spoutali mu ruce na zádech a přivázali ho uprostřed přízemní síně k pověstnému sloupu, který kdysi dal hospodě jméno.

Gavroche, který byl výjevu přítomen a všechno mlčenlivým pokyvováním schvaloval, přistoupil k Javertovi a řekl mu:

„Myš chytila kocoura.“

To všechno se seběhlo tak rychle, že v hospodě si toho všimli, teprve když bylo po všem. Javert ani nevykřikl. Jakmile spatřili Javerta přivázaného ke sloupu, přiběhli Courfeyrac, Bossuet, Joly, Combeferre a ostatní, rozptýlení po barikádě.

Javert, opřený o sloup a svázaný provazy, aby se nemohl pohnout, zdvihl hlavu s neohroženým klidem muže, který nikdy nelhal.

„Je to špicl,“ pravil Enjolras.

A obrátiv se k Javertovi, dodal:

„Bude zastřelen pět minut před dobytím barikády.“

Javert odpověděl nejpanovačnějším tónem, jakého byl schopen:

„Proč ne hned?“

„Šetříme prachem.“

„Tedy to skončete nožem.“

„Špicle,“ pravil krásný Enjolras, „jsme soudci, ale ne vrahové.“

Potom zavolal Gavroche.

„Ty teď jdi po své práci. Udělej, co jsem ti přikázal.“

„Už jdu,“ zvolal Gavroche.

A než odešel, na okamžik se zastavil.

„Abych nezapomněl. Dejte mi jeho pušku.“ A dodal: „Muzikanta vám tu nechám, ale chci jeho klarinet.“

Gamén po vojensku pozdravil a vesele proklouzl průchodem velké barikády.

## (8)  
Několik otazníků týkajících se jakéhosi Le Cabuka, který se snad ani Le Cabuc nejmenoval

Tragický obraz, do kterého jsme se pustili, by nebyl úplný a čtenáři by ušel přesný a skutečný obrys velkolepé chvíle společenských porodních bolestí a revolučního porodu, v němž se křeč mísí s úsilím, kdybychom v této kresbě zde načrtnuté vynechali divokou epickou příhodu plnou hrůzy, která se udála téměř ihned po odchodu Gavroche.

Srocení roste jako lavina. Jak víme, valí se jako sněhová koule a přibírá spoustu hlučícího lidu. Muž muže se neptá, odkud přichází. Mezi náhodnými chodci, kteří se přidali k hloučku vedenému Enjolrasem, byl chlapík v nosičské haleně odřené na ramenou, který rozkládal rukama, křičel a vypadal jako zuřivý pijan. Ten muž, kterému říkali nebo přezdívali Le Cabuc a jehož vlastně nikdo z těch, kdo předstírali, že ho znají, neznal, byl notně opilý, nebo se tak tvářil, a zasedl s několika jinými ke stolu, jejž vytáhli před hospodu. Tady Le Cabuc povzbuzoval k pití ty, kdo se k němu přidružili, a stále zamyšleně obhlížel veliký dům za barikádou, který svými pěti patry ovládal ulici a stál průčelím k ulici Saint-Denis. Náhle Le Cabuc zvolal:

„Kamarádi, víte co? Z tohohle domu bychom měli střílet. Kdybychom byli tam v těch oknech, pak by se jen ďábel sám odvážil do ulice.“

„Ano, ale dům je zavřen,“ řekl jeden z pijáků.

„Zaklepejme!“

„Neotevřou.“

„Vyrazme dveře!“

Le Cabuc běží k domovním dveřím, které měly velmi důkladné klepadlo, a tluče. Dveře se neotvírají. Tluče podruhé. Nikdo neodpovídá. Třetí rána. Totéž ticho.

„Je tam někdo?“ křičí Le Cabuc.

Nic se nehýbe.

Tu se Le Cabuc chápe ručnice a buší do dveří pažbou. Byly to starodávné dveře v klenutém vchodu, nízké, úzké, důkladné, dubové, zvnitřku pobité plechem a železným kováním jako skutečná fortna tvrze. Rány pažbou se rozléhaly celým domem, ale dveře se nehýbaly.

Přesto však obyvatele asi pobouřili, neboť ve třetím patře se konečně rozsvítilo a otevřelo čtverhranné okénko a v okénku se objevila svíčka a dobrácká, vyděšená hlava šedovlasého staříka, který tam byl domovníkem.

Muž, který bušil na dveře, ustal.

„Co si přejete, pánové?“ otázal se domovník.

„Otevři!“ řekl Le Cabuc.

„Pánové, nemohu.“

„Jen otevři.“

„Nemožno, pánové.“

Le Cabuc vzal ručnici a namířil na domovníka; ale protože bylo už tma, domovník ho shora neviděl.

„Otevřeš nebo neotevřeš?“

„Ne, pánové.“

„Říkáš, ne?“

„Říkám: ne, dobří pá…“

Domovník nedořekl. Třeskla rána z ručnice; kulka mu projela pod bradou a vyšla šíjí: prostřelila mu krční žílu. Stařec se zhroutil, ani nevzdychl. Svíčka spadla a zhasla, bylo vidět, jenom nehybnou hlavu, ležící na okraji okna a nepatrný bělavý mráček kouře, který se vznášel ke střeše.

„Tak,“ řekl Le Cabuc a spustil pažbu ručnice na dláždění.

Sotva dořekl, ucítil, že se mu na rameno položila ruka těžká jako orlí spár a uslyšel hlas, který mu řekl:

„Na kolena.“

Vrah se obrátil a viděl před sebou Enjolrasův bledý a chladný obličej.

Enjolras měl v ruce bambitku.

Přišel právě ve chvíli výstřelu.

Levou rukou sevřel do pěsti límec, halenu, košili i šle Le Cabuka.

„Na kolena,“ opakoval.

A ten křehký dvacetiletý mladík vladařským pohybem zlomil zavalitého a silného nosiče jako třtinu a přinutil ho pokleknout do bláta. Le Cabuc se pokusil o odpor, ale zdálo se mu, že ho uchvátila nadlidská síla. Enjolras, bledý, v rozhalené košili, s dívčím profilem a rozcuchanými vlasy se v této chvíli podobal antické Themidě. jeho vzduté chřípí a sklopená víčka dávaly jeho bezvadnému řeckému profilu výraz hněvu a čistoty, který podle názoru starého světa sluší spravedlnosti.

Celá barikáda se sběhla a všichni se opodál postavili do kruhu, netroufajíce si vmísit se jediným slovem do výjevu, který se před nimi rozvíjel.

Přemožený Le Cabuc se už nepokoušel o obranu a chvěl se na celém těle. Enjolras ho pustil a vytáhl hodinky.

„Rozjímej,“ řekl. „Modli se nebo přemýšlej. Máš na to jednu minutu.“

„Milost,“ zašeptal vrah; potom sklonil hlavu a vyrazil ze sebe nesrozumitelné zaklínání.

Enjolras nespustil hodinky z očí; počkal, dokud neuplynula minuta, pak je zastrčil do kapsy ve vestě. Nato Le Cabuka, který se mu s řevem schoulil k nohám, popadl za vlasy a nasadil mu na ucho ústí své bambitky. I neohrožení chlapíci, kteří by se jinak klidně pustili do nejstrašnějšího dobrodružství, odvrátili hlavu.

Ozvala se rána a vrah klesl čelem na dlažbu; Enjolras se vzpřímil, přesvědčivě a přísně se rozhlédl.

Potom nohou odstrčil mrtvolu a řekl: „Vyhoďte to ven.“

Tři povstalci zvedli bídníkovo tělo, které se ještě zmítalo posledními, mimovolnými pohyby unikajícího života, a hodili je přes malou barikádu do ulice Mondétour.

Enjolras se zamyslil. Nad jeho strašným klidem se rozprostírala jakási velkolepá temnota. Náhle pozdvihl hlavu. Všichni umlkli.

„Občané,“ řekl Enjolras, „co učinil tento muž, je strašné, a co jsem učinil já, je hrozné. Zabil, a proto jsem zabil i já. Musil jsem to učinit, neboť povstání musí mít svou kázeň. Vražda je tu větším zločinem než jinde; na nás se dívá revoluce, jsme kněží revoluce, jsme hostie povinnosti a nesmíme dopustit, aby náš boj byl zhanoben. Soudil jsem a odsoudil jsem toho muže k smrti. Byl jsem donucen učinit, co jsem učinil, ale učinil jsem to s pocitem odporu; ale také sebe jsem soudil, a brzy uzříte, k čemu jsem se odsoudil.“

Všichni, kdo poslouchali, se zachvěli.

„My chceme sdílet tvůj osud,“ zvolal Combeferre.

„Budiž,“ odvětil Enjolras. „Ještě slovo. Trestaje tohoto muže, poslechl jsem nutnosti; ale nutnost je nestvůrou starého světa; nutnost se jmenuje Osud. A zákon pokroku zní, aby nestvůry zmizely před anděly a aby osud ustoupil bratrství. Není právě nejvhodnější chvíle k tomu, aby tady zaznělo slovo Láska. Ale nevadí, já to slovo vyslovuji a oslavuji je. Lásko, tvá je budoucnost. Smrti, používám tě sice, ale nenávidím tě. Občané, v budoucnosti nebude ani temnota, ani hromové rány, ani divoká nevědomost, ani krvavá odveta. Jako nebude Satan, tak už nebude ani archanděl Michael. V budoucnosti nikdo nikoho nezabije, země bude zářit a všichni se budou milovat, a přijde, občané, den, kdy všechno bude svornost, soulad, světlo, radost. A aby ten den vzešel, zemřeme my!“ Enjolras se odmlčel. Jeho panenské rty se zavřely; jako nehybná mramorová socha zůstal chvíli stát na místě, kde prolil krev. Jeho strnulý zrak přinutil okolostojící, že ztišili hlas.

Jean Prouvaire a Combeferre, opírajíce se jeden o druhého v rohu barikády, si mlčky stiskli ruce a pozorovali s obdivem, v němž byla lítost i soucit zároveň, vážného mladíka, kata i kněze, který svítil jako křišťál, ale byl také tvrdý jako skála.

Řekněme ihned, že později, po boji, když byly mrtvoly odnášeny do umrlčí komory a prohledávány, byl u Le Cabuka nalezen lístek policejního zřízence. Spisovatel této knihy měl roku 1848 v ruce zvláštní zprávu podanou roku 1832 policejnímu prefektovi.

Připojme ještě, můžeme-li uvěřit sice podivné, ale snad opodstatněné policejní tradici, že Le Cabuc byl Claquesous. Jisto je, že od Le Cabukovy smrti není o Claquesousovi zmínky. Claquesous zmizel beze stopy, jako by se propadl do země. Jeho život byla temnota, jeho smrt noc.

Povstalci byli ještě rozrušeni tímto tragickým soudem, tak rychle zavedeným a tak rychle vyřízeným, když Courfeyrac spatřil na barikádě mladíčka, který se ho ráno ptal po Mariovi.

Hoch, který vypadal odvážně a bezstarostně, se v noci přidružil k povstalcům.

</section>

<section>

[^57]: Verše jsou ve skutečnosti od Saint-Amanta.

[^58]: Etruské město.

[^59]: Běda přemoženým! (lat.)

[^60]: Lat. Thymbrejský Apollón. Podle Vergiliových _Zpěvů rolnických_ (IV, 232) měl bůh umění svatyni v trojském městě Thymbře.

[^61]: Lat. citát z řím. básníka Horatia: Každému není dovoleno přistát v Korintu (_Listy I_, 17, 36).

[^62]: Královský spiklenec vystupující v Hugově dramatu _Cromwell_.

</section>
