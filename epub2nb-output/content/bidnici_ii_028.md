---
title: "KNIHA PÁTÁVnuk a\_děd"
contentType: prose
---

(1)  
Opět uvidíme strom se zinkovou náplastí

  

Nějaký čas po událostech, o kterých jsme právě vypravovali, se pan Boulatruelle silně rozčilil.

Pan Boulatruelle je cestář z Montfermeil, kterého jsme už zahlédli v pochmurných kapitolách této knihy.

Boulatruelle, snad si vzpomínáte, byl člověk, který měl záhadná a rozmanitá zaměstnání. Roztloukal kamení a obíral pocestné na silnici. Tenhle cestář a zloděj toužil po jediném: věřil, že v montfermeilském lese je zakopaný poklad. Doufal, že jednoho dne nalezne v zemi pod některým stromem peníze; zatím je s oblibou hledal v kapsách kolemjdoucích.

Teď se však měl na pozoru. Právě se mu podařilo šťastně vyváznout. Policie ho sebrala, jak víme, s ostatní bandou v Jondrettově pelechu. Dobré stránky neřesti: zachránilo ho opilství. Nikdy se nevysvětlilo, byl-li tam jako zloděj nebo jako okradený. Propustili ho na svobodu podle nařízení, které se opíralo o jeho bezvadně zjištěnou opilost onoho večera, kdy schytali bandu. Vzpomněl si na venkov. S obhroublým, zadumaným výrazem se vrátil štěrkovat za dozoru státní správy a na účet státu svou silnici z Gagny do Lagny a poněkud ochladl ve svých zlodějských záměrech; zato s tím větší láskou se obracel k vínu, které ho tehdy zachránilo.

A proč se Boulatruelle krátce po svém návratu pod drnovou střechu cestářské boudy tak rozčilil? Vysvětlíme to:

Když se jednou zrána před úsvitem Boulatruelle ubíral jako obyčejně za svou prací a snad na čekanou, spatřil mezi větvemi muže, z něhož viděl jen záda, ale jehož zevnějšek, jak se mu zdálo na dálku a za šera, mu nebyl tak docela nepovědomý. Ačkoliv se opíjel, měl Boulatruelle dobrou a jasnou paměť, která je nezbytnou zbraní každého, kdo je tak trochu na štíru se zákonem.

„I hrome, kde jen jsem už toho chlapa viděl?“ ptal se sám sebe.

Nedovedl si však odpovědět jinak, než že se podobá komusi, na něhož mu zůstala v mysli jen matná vzpomínka.

Ale Boulatruelle, když se mu nepodařilo zjistit totožnost neznámého, srovnával a uvažoval. Ten muž nebyl z kraje. Přišel odjinud zřejmě pěšky. Z Montfermeil v tu dobu nepřijíždí žádný dostavník. Šel tedy asi celou noc. Ne z daleka. Vždyť neměl ani ranec. Pravděpodobně z Paříže. Nač byl v tom lese? A proč tam byl v takovou dobu? Co tam pohledával?

Boulatruelle si vzpomněl na poklad. Pátral v paměti a nejasně se upamatoval, že už před lety ho podobně vystrašil člověk – a to mohl být docela dobře tenhle muž.

Zatímco přemítal, sklonil pod tíhou myšlenek hlavu, to bylo přirozené, ale nevalně chytré. Když ji zdvihl, už tam nikdo nebyl. Muž zmizel v lese a v šeru.

„U všech všudy,“ řekl Boulatruelle, „však já ho najdu. Však já si zjistím, odkud ten podezřelý chlap je! Dovím se, proč tu je tak časně. V mém lese není tajemství, do kterého bych nestrčil nos.“

A vzal si velmi ostrý rýč.

„Tímhletím,“ zabručel, „prohledám zem i člověka.“

A jako se navazuje nitka k nitce, tak sledoval krok za krokem cestu, kterou se mohl ten člověk brát, a pustil se přes mýtinu.

Když ušel asi sto kroků, pomohl mu vycházející den. Podrážky otištěné tu a tam v písku, ušlapaná tráva, zlomený podrost, ohnuté větvičky v houštině, napřimující se s půvabnou pomalostí jako paže krásné ženy, která se protahuje při probuzení, to všechno mu ukazovalo stopu. Sledoval ji, potom ji zase ztratil. Čas ubíhal. Zašel hlouběji do lesa a octl se na jakémsi návrší. Ranní lovec, který kráčel v dáli po pěšině a pískal si nápěv Kmotra Guilleriho, mu vnukl nápad vyšplhat se na strom. Třebaže byl Boulatruelle starý, byl mrštný. Nedaleko stál rozložitý buk hodný Tityra[^102] a Boulatruella. Boulatruelle vylezl na buk, jak nejvýše mohl.

Byl to výborný nápad. Když obhlížel místo, kde je les nejzarostlejší a nejdivočejší, uviděl náhle muže.

Sotvaže ho uviděl, už ho zase ztratil z očí.

Muž vstoupil, vlastně se vplížil na mýtinu dosti vzdálenou a zakrytou vysokými stromy, kterou však Boulatruelle velmi dobře znal, protože si tam vedle veliké hromady žulových kamenů všiml poraněného kaštanu ošetřeného zinkovou náplastí přibitou na kůru. Je to mýtina, které se kdysi říkalo Blaruská. Hromada nalámaného kamene, bůhvíkčemu určená, kterou tam bylo vidět před třiceti lety, je tam bezpochyby dodnes. Co do dlouhověkosti se nic nevyrovná hromadě kamení, leda snad prkenná ohrada. Ta je tu jen dočasně. Proto tak dlouho vydrží!

Boulatruelle se s radostným spěchem spíše spustil než slezl ze stromu. Pelech vypátral; teď šlo jen o to, aby lapil zvěř. Pověstný poklad, o kterém snil, byl patrně tam.

Nebyla to maličkost dostat se na mýtinu. Vyšlapanými pěšinami, které jako na zlost dělají spoustu oklik, potřeboval dobré čtvrthodiny. K tomu, aby se prodral křovinami, které jsou v tom místě neobyčejně husté, velmi trnité a divoké, bylo třeba přes půl hodiny. Boulatruelle chybil, že to nepochopil. Věřil přímé čáře; úctyhodný zrakový klam, který zmýlí mnoho lidí. Houštinu, jakkoliv trnitou, považoval za vhodnou cestu.

„Dejme se vlčí stopou,“ řekl.

Boulatruelle, zvyklý chodit oklikami, chybil, když se dal přímo.

Odhodlaně se vrhl do spleti křovin.

Narážel na rozzlobené cesmíny, kopřivy, hloh, šípek, bodláčí a ostružiní. Důkladně se poškrábal.

Na dně strže našel vodu, kterou musil přebrodit.

Za čtyřicet minut dorazil konečně na Blaruskou mýtinu, zpocený, mokrý, udýchaný, poškrábaný a navztekaný.

Na mýtině ani živáčka.

Boulatruelle běžel k hromadě kamenů. Byla na svém místě. Neodnesli ji.

Muž zmizel v lese. Unikl. Kam, kudy, do které houštiny? Nemohl to uhodnout.

A co horšího, za hromadou kamenů pod stromem se zinkovou náplastí byla čerstvě rozrytá země, zapomenutý nebo úmyslně zanechaný rýč a jáma.

Jáma byla prázdná.

„Zloději!“ vykřikl Boulatruelle a oběma pěstmi zahrozil do dálky.

## (2)  
Marius se vrátil z občanské války  
a připravuje se na válku domácí

  

Marius se dlouho potácel mezi životem a smrtí. Po několik týdnů měl horečky a blouznil. Na pováženou byly příznaky, vyvolané spíše otřesem mozku než jeho poraněním.

Po celé noci opakoval v žalostné mnohomluvnosti horečky, jako by se loučil se životem, Cosettino jméno. Rozměrnost některých ran byla vážným nebezpečím, protože široce zející rány mohou snadno zhnisat a přivodit smrt, přidruží-li se vnější vlivy; při každé změně počasí, při každé sebemenší bouřce se lékař znepokojil. „Jen aby se poraněný nerozčilil,“ říkával. Obvazování ran bylo složité a nesnadné, protože upevňování obvazů náplastmi nebylo tehdy ještě známé. Nicoletta spotřebovala na cupaninu prostěradlo „jako hrom veliké“, jak říkala. Jen stěží zastavili gangrénu chlórovými roztoky a dusičnanem stříbrným. Dokud hrozilo nebezpečí, seděl pan Gillenormand celý vystrašený u vnukovy hlavy a byl jako Marius: ani mrtvý, ani živý.

Každý den a někdy dvakrát denně přicházel pán s bílými vlasy, velmi pěkně oblečený, jak ho popsal domovník, vyptával se na stav raněného a přinášel veliký balík cupaniny na obvazy.

Konečně 7. září, právě čtyři měsíce po bolestiplné noci, v níž přinesli k dědovi umírajícího Maria, prohlásil lékař, že pacient je už mimo nebezpečí. Marius se začal uzdravovat. Přesto však musil zůstat ještě přes dva měsíce na pohovce, zlomenina klíční kosti se ještě úplně nezahojila. Vždycky ještě zbývá nějaké místečko, které se nechce k veliké nelibosti zahojit a musí se donekonečna obvazovat.

Dlouhá nemoc a dlouhá rekonvalescence uchránily Maria před soudním stíháním. Ve Francii se pomstychtivost nikdy tak nerozběsní, ani ve veřejných záležitostech, aby dříve než za půl roku vášně nepohasly. Společnost si uvědomovala svůj podíl na chybách, a proto neposuzovala vzpouru tak přísně.

Kromě toho neslýchané nařízení Gisquetovo, podle něhož měli lékaři udávat raněné, pohoršilo veřejnost, ale především samého krále, takže ranění byli kryti a chráněni všeobecným rozhořčením; kromě těch, kdo byli zajati přímo v boji, se vojenské soudy neodvážily nikoho znepokojovat. Daly tedy Mariovi pokoj.

Pan Gillenormand se potácel mezi úzkostí a nadějí. Marně vymlouvali starému pánovi, aby nebděl celé noci u raněného; dal si přinést k Mariovu lůžku svou velkou lenošku; poručil, aby jeho dcera vzala na obklady a obvazy nejkrásnější prádlo z celého domu. Slečna Gillenormandová jako stará rozšafná hospodyně dovedla krásné prádlo ušetřit a nechávala děda v domněnce, že poslechla. Pan Gillenormand nestrpěl, aby mu vykládali, že se batist nehodí na cupaninu tak jako hrubé plátno a že je lepší plátno staré než nové. Byl při každém převazu, kdežto slečna Gillenormandová se cudně vzdalovala. Když stříhali odumřelé maso nůžkami, říkával: „Bože! Bože!“ Bylo dojemné vidět, jak se jeho staré ruce třásly, když něžně podával raněnému šálek čaje. Zahrnoval lékaře otázkami. Ani nepozoroval, že vždycky začíná stejně.

Toho dne, kdy lékař oznámil, že Marius je mimo nebezpečí, byl staroch u vytržení. Domovníkovi dal tři zlaťáky. Když večer odcházel do svého pokoje, tančil gavotu, a napodobuje palcem a ukazováčkem kastaněty, zpíval si samou radostí tuto písničku:

_Je z kraje luk a lodí,  
kde pastýřky se rodí,  
po větru suknička,  
Anička._

_Tys, Amore, v ní doma;  
z ní raníš, trampoto má,  
skryt v její panence,  
mládence!_

_Zpívám si o své Anně  
raděj než o Dianě,  
o tuhém prsíčku  
písničku._

Potom poklekl na židli a Bask, který ho pozoroval pootevřenými dveřmi, byl pevně přesvědčen, že se modlí.

Pan Gillenormand až dosud vůbec nevěřil v Boha.

Při každém zlepšení, které se rýsovalo určitěji a určitěji, byl jako pomatený. Pln radosti pobíhal mechanicky po schodech nahoru dolů a nevěděl ani proč. Jedna sousedka, ostatně velmi milá, žasla, když jednou ráno dostala kytici; poslal ji pan Gillenormand. Manžel žárlil a rozčiloval se. Pan Gillenormand se pokusil posadit si Nicolettu na klín. Říkal Mariovi „pane barone“ a volal: „Ať žije republika!“

Co chvíli říkal lékaři: „Viďte, že už nehrozí nebezpečí?“ Díval se na Maria očima babičky. Hlídal ho, když jedl. Nepoznával se a za nic se už nepokládal. Teď byl pánem v domě Marius. Starý pán byl šťastný, že mohl postoupit trůn vnukovi; teď byl dědeček vnukem svého vnuka.

Ve svém rozradostnění byl nejctihodnější děcko. Aby rekonvalescenta neunavoval nebo ho neobtěžoval, stavěl se vždycky za něho a usmíval se na něj. Byl spokojený, veselý, nadšený, roztomilý, prostě omládl. Jeho bílé vlasy jemně zdůrazňovaly velebnost, která zářila v jeho tváři. Vrásky okrášlené půvabem jsou milováníhodné. Jako by jitřenka ozlatla starobu.

Při všem tom obvazování a ošetřování měl Marius jedinou myšlenku – Cosettu. Jakmile horečka klesla a Marius přestal blouznit, to jméno už nevyslovoval, zdálo se, že už na ně nemyslí. Mlčel však právě proto, že jeho duše byla neustále u ní.

Nevěděl, co se stalo s Cosettou, na celou událost z ulice Chanvrerie vzpomínal jen matně a v jeho mysli se vznášely skoro nezřetelné stíny; Eponina, Gavroche, Mabeuf, Thénardierovi a všichni jeho přátelé se žalostně mísili s dýmem barikády; podivná účast pana Faucheleventa při tom krvavém dobrodružství mu připadala jako záhada v bouři; nechápal nic ze svého života, nevěděl ani jak, ani kým byl zachráněn, a nevěděl to nikdo kolem něho; dověděl se jenom tolik, že do ulice Filles-du-Calvaire přivezl kdosi v noci ve fiakru; minulost, přítomnost, budoucnost, to všechno bylo jako v mlze, ale v té mlze byl pevný bod, který se rýsoval jasně a přesně: nezvratné rozhodnutí znovu nalézt Cosettu! Pro Maria představa života splývala s představou Cosetty. Řekl si, že nepřijme jednu bez druhé, a pevně se rozhodl, že od kohokoliv, kdo by ho chtěl nutit k životu, od svého děda, od osudu, od pekla, bude vyžadovat, aby mu vrátili zmizelý ráj.

Netajil si, že narazí na překážky.

Zdůrazněme tu jednu podrobnost: nikterak se nedal uplatit a veškerá dědova starostlivost a něha ho vůbec nedojímala. Předně nevěděl, co se všechno událo; přecitlivělý nemocí a snad ještě v horečném blouznění té péči nedůvěřoval; viděl ji jako nějakou novou divnou léčku, jež ho má zkrotit. Laskavosti přijímal chladně. Dědeček marně plýtval svými ubohými starými úsměvy. Marius si říkal, že je to dobré, dokud on, Marius, mlčí a poddává se. Ale že až půjde o Cosettu, bude se dědeček tvářit jinak, a teprve potom se ukáže jeho pravé smýšlení. Potom půjde do tuhého; zhorší se rodinný poměr, bude se poukazovat na společenské rozdíly, všecky posměšky a námitky se vychrlí najednou, Fauchelevent, Coupelevent, bohatství, chudoba, bída, kámen na krk, budoucnost. Marius bude vášnivě odporovat, nakonec však bude odmítnut. Už se předem zatvrzoval.

A potom, čím víc se mu vracel život, tím častěji vzpomínal na bývalé křivdy, v jeho paměti se otvíraly staré rány, vzpomínal na minulost, plukovník Pontmercy se znovu stavěl mezi pana Gillenormanda a jeho vlastní osobu, říkal si, že nemůže očekávat opravdovou dobrotu od toho, kdo byl tak nespravedlivý a tak tvrdý k jeho otci. A se zdravím se mu vracel i odpor k dědovi. Stařec tím tiše trpěl.

Pan Gillenormand, nedávaje to ostatně na sobě znát, si všiml, že mu Marius od té doby, co ho k němu přinesli a co zase nabyl vědomí, ani jedenkrát neřekl dědečku. Neříkal „pane“, to je pravda; ale vždycky našel způsob, jak se oslovení vyhnout.

Zřejmě se blížil kritický okamžik.

Jako se v takových případech téměř vždycky stává, Marius, aby se vyzkoušel, svedl nejdříve šarvátku, než zahájil bitvu. Tomu se říká ohledávání terénu. Jednou ráno pan Gillenormand četl noviny, které mu náhodou padly do rukou, a přitom prohodil lehkovážně něco o konventu a zakončil svou řeč roajalisticky zbarveným výrokem o Dantonovi, Saint-Justovi a Robespierrovi. „Muži třiadevadesátého roku byli obři,“ řekl Marius přísně. Stařec se odmlčel a po celý den se už ani neozval.

Marius měl ještě na paměti tvrdého děda ze svého dětství a domníval se, že dědeček mlčí, protože jeho starý hněv je ještě stále živý; předvídal vášnivý odpor a v hloubi duše se na něj vyzbrojil.

Rozhodl se, že bude-li odmítnut, strhne si obvazy, znovu si zlomí klíční kost, obnaží ostatní rány a odmítne jakoukoliv potravu. Jeho rány, to bylo jeho střelivo. Dostat Cosettu, nebo zemřít!

Čekal na příznivý okamžik s potměšilou trpělivostí nemocných.

Ten okamžik přišel.

## (3)  
Marius útočí

  

Jednoho dne se pan Gillenormand skláněl nad Mariem, zatímco jeho dcera rovnala lahvičky a šálky na mramorové desce prádelníku, a hovořil k němu, jak dovedl nejněžněji:

„Vidíš, milý Marie, na tvém místě bych teď jedl spíše maso než ryby. Smažená kambala je výborná na začátku rekonvalescence, aby se však pomohlo nemocnému na nohy, k tomu je třeba dobré kotletky.“

Marius, jemuž se vrátily téměř všechny síly, se vzchopil, usedl na posteli, položil zaťaté pěsti na přikrývku, pohlédl dědovi zpříma do obličeje, nasadil vzpurnou tvář a řekl:

„To mě přivádí k tomu, abych vám něco řekl.“

„Co?“

„Že se chci oženit.“

„To jsem předvídal,“ řekl děd. A dal se do smíchu.

„Jak to? Předvídal?“

„Ano, předvídal. A dostaneš ji, to své děvčátko.“

Užaslý a oslněný Marius se zachvěl na celém těle.

Pan Gillenormand pokračoval:

„Ano, dostaneš ji, tu svou hezkou, milou děvenku. Chodí sem každý den v podobě starého pána a ptá se na tebe. Od té doby, co jsi byl raněn, stále jen pláče a dělá cupaninu. Přeptal jsem se na to. Bydlí v ulici Homme-Armé, číslo sedm. I to už víme. Ach, ty ji tedy chceš? Dobrá, dostaneš ji. To ses chytil! Už jsi osnoval malé spiknutí a řekl sis: Já mu to rovnou řeknu, tomu dědkovi, té mumii z dob regentství a direktoria, tomu bývalému krasavci, tomu Dorantovi, z kterého se stal Géronte, řeknu mu rovnou, že i on býval lehko­myslný, měl milostné pletky, grizety a Cosetty; i on vrkal, poletoval, byl mladý; bude třeba, aby si na to vzpomněl. No, uvidíme. Tedy bitva! Ach, jdeš rovnou na věc! To je dobré! Já ti nabídnu kotletku, a ty mi odpovíš: ‚Abych nezapomněl, chci se oženit.‘ To je mi pěkný přechod! Tys tedy počítal, že se budem hádat? Tys nevěděl, že jsem starý zbabělec. Co tomu říkáš? Zlobí tě to. Shledat, že tvůj starý děd je ještě hloupější než ty, toho ses nenadál, a teď nevíš, co s řečí, kterou jsi měl na mne připravenou, pane advokáte, to je švanda! No, tím hůř, teď můžeš zuřit. Já dělám, co ty chceš, a to ti zarazilo řeč, hlupáku! Poslouchej: Přeptával jsem se na ni, já jsem taky podšívka; ona je rozkošná a moudrá, s tím hulánem to nebylo pravda, nadělala hromadu cupaniny, je to klenot; zbožňuje tě. Kdybys byl umřel, byli bychom tři; její máry by byly šly s mými. Napadlo mě, když se ti vedlo líp, abych ti ji prostě postavil k lůžku; ale jen v románech se bez okolků přivádějí mladé dívky k lůžku hezkých raněných, kteří je zajímají. To se nedělá. Co by tomu řekla tvá teta? První tři čtvrtiny své nemoci jsi byl docela nahý, přítelíčku! Zeptej se Nicoletty, která se od tebe nehnula ani na minutu, zda při tom mohla asistovat dívka. A co by byl řekl doktor? Hezké děvče, prosím, ale to nevyléčí z horečky. Zkrátka a dobře, je to v pořádku, nemluvme už o tom; je to ujednáno, hotovo, uděláno, vezmi si ji! Taková je ta moje ukrutnost. Podívej, já viděl, že mě nemáš rád, a řekl jsem si: Co jen mám dělat, aby mě ten hlupák měl rád? Řekl jsem: Hleďme, mám tu po ruce Cosettu, já mu ji dám, a potom mě snad bude mít trochu rád, nebo ať mi řekne, co proti mně má. A ty sis myslil, že starý bude láteřit, křičet, odporovat a že bude hrozit holí sluníčku, že konečně vychází. Ale kdež, Cosetta, budiž. Láska, budiž. Nepřeji si nic lepšího. Pane, buďte tak laskav a ožeňte se. Jen buď šťastný, chlapče!“

Po těch slovech se stařec rozplakal.

Vzal Mariovu hlavu a přitiskl ji oběma rukama na svou starou hruď, a oba dva se dali do pláče. To je jedna z podob svrchovaného štěstí.

„Dědečku!“ zvolal Marius.

„Ach, ty mě máš tedy rád?“ řekl stařec.

Nastal nevýslovný okamžik. Dusili se a nebyli schopni slova. Konečně stařec vykoktal:

„No tak, konečně roztál. Řekl mi: Dědečku!“

Marius vyprostil hlavu z dědova objetí a řekl tiše:

„Ale dědečku, teď, když už se mi vede líp, myslím, že bych ji mohl vidět.“

„To jsem předvídal, zítra ji uvidíš.“

„Dědečku!“

„Co je?“

„Proč ne dnes?“

„Dobrá, tedy dnes. Ještě dnes. Řekl jsi mi třikrát _dědečku_ a to už stojí za to. Obstarám to sám: Přivedu ti ji. Předvídal jsem to, povídám ti. To už bylo zveršováno. Je to závěr elegie _Nemocný jinoch_ od André Chéniera, od André Chéniera, kterého zabili ti lotř… ti obři roku třiadevadesátého.“

Panu Gillenormandovi se zdálo, že Marius lehce svraštil obočí, ale ten, musíme to říci, dědečka vůbec neposlouchal, byl celý u vytržení a myslil na Cosettu mnohem více než na rok 1793. Děd trnul hrůzou, že špatně začal s tím André Chénierem, a rychle pokračoval:

„Zabili, to není to pravé slovo. Je jisto, že velicí géniové revoluce, kteří nebyli zlí, to je nesporné, kteří byli hrdinové, hrome!, shledali, že André Chénier jim trochu překáží, a proto ho dali gilotin… Totiž ti velcí mužové sedmého thermidoru v zájmu veřejného blaha poprosili André Chéniera, aby se laskavě odebral na…“

Pan Gillenormand se dostal svou vlastní větou do úzkých a nebyl schopen pokračovat; nemohl ji dokončit, ani vzít zpět, a proto, zatímco jeho dcera rovnala za Mariem podušku, vyrazil, zmítán tolikerým rozčilením, jak jen mu to jeho stáří dovolovalo, z ložnice, zavřel za sebou dveře a celý rudý, dusící se, soptící a s očima navrch hlavy se ocitl před poctivým Baskem, který v předsíni leštil boty. Popadl Baska za límec a divoce mu zařval do obličeje: „U všech hromů a ďáblů, ti lotři ho zavraždili!“

„Koho, pane?“

„André Chéniera!“

„Ano, pane,“ řekl ustrašený Bask.

## (4)  
Slečně Gillenormandové se nakonec nezdá špatné,  
že pan Fauchelevent přišel s čímsi pod paží

  

Cosetta a Marius se opět spatřili.

Nebudeme vypravovat, jaké bylo to setkání. Jsou věci, o jejichž popsání není třeba se pokoušet; patří k nim slunce.

Když Cosetta přišla, byla celá rodina s Baskem a Nicolettou shromážděna v Mariově pokoji.

Když se objevila na prahu, zdálo se, že má svatozář.

Dědeček se chtěl právě vysmrkat; zarazil se, drže nos v kapesníku a dívaje se přes něj na Cosettu.

„Báječná!“ zvolal.

Potom se hlučně vysmrkal.

Cosetta byla opojená, okouzlená, poděšená, v nebi! Byla tak polekaná, jak jen může být člověk polekán štěstím. Pletla se v řeči, bledla, červenala se, chtěla se vrhnout do Mariovy náruče a netroufala si. Přede všemi těmi lidmi se styděla dát najevo svou lásku. Lidé nemají slitování se šťastnými milenci; zůstávají, když by oni byli nejraději sami. Milující přece nepotřebují svědky.

Po Cosettě vstoupil bělovlasý muž, vážný, s náznakem bolestného úsměvu na rtech. Byl to „pan Fauchelevent“, Jean Valjean.

Byl velmi pěkně oblečen, jak řekl domovník, v nových černých šatech s bílou kravatou.

Domovník v tom bezvadném měšťanovi, v tom domnělém notáři ani zdaleka nepoznával hrozného nosiče mrtvol, který se objevil u jeho dveří v noci 7. června, roztrhaný, zablácený, hnusný, vyděšený, s obličejem pokrytým krví a blátem a s omdlelým Mariem v náručí; ale jeho domovnický čich se probudil. Když přišel pan Fauchelevent s Cosettou, nemohl se domovník zdržet, aby po straně neřekl manželce: „Nevím, proč si stále myslím, že jsem ten obličej už někde viděl.“

Mariově pokoji zůstal pan Fauchelevent jakoby stranou u dveří. Pod paží měl balíček dosti podobný knize osmerkového formátu a zabalený do papíru… Papír obalu byl nazelenalý a jako plesnivý.

„Nosí ten pán vždycky pod paží knihy?“ otázala se tiše Nicoletty slečna Gillenormandová, která neměla knihy ráda.

„No,“ odpověděl týmž tónem pan Gillenormand, který to zaslechl, „je to učenec. Co na tom? Je to chyba? Pan Boulard, kterého jsem znal, také nikdy nechodil bez knih, vždycky tiskl nějakou knihu k srdci.“

A ukláněje se, řekl hlasitě.

„Pane Tranchelevente.“

Starý Gillenormand to neudělal schválně; tím, že nedbal na příjmení, dával jen najevo své aristokratické způsoby.

„Pane Tranchelevente, mám tu čest poprosit vás o slečninu ruku pro svého vnuka pana barona Maria Pontmercyho.“

„Pan Tranchelevent“ se uklonil.

„Ujednáno,“ řekl děd.

A obrátil se k Mariovi a Cosettě, vztáhl obě paže, jako by jim žehnal, a zvolal:

„Máte dovoleno se zbožňovat!“

Nedali se dvakrát pobízet. Tím hůř! Začali švitořit a šuškat, Marius podepřený loktem o pohovku, Cosetta vedle něho. „Můj Bože!“ šeptala Cosetta. „Zase vás vidím. Jsi to ty, jste to vy! Takhle jít a bojovat! Proč vlastně? To je hrozné. Čtyři měsíce jsem byla mrtva. To není pěkné, že jste šel do té bitvy! Co jsem vám udělala? Odpouštím vám, ale víckrát to nedělejte! Před chvílí, když nás přišli pozvat, jsem znovu myslila, že zemřu, ale to už bylo radostí. Byla jsem tak smutná! Tak jsem pospíchala, že jsem se ani pořádně neoblékla, jistě vypadám jako strašidlo. Co tomu řeknou vaši příbuzní, že mě vidí s pomačkaným límečkem? Ale mluvte přece! Necháte mluvit jen mě. Stále bydlíme v ulici Homme-Armé. Zdá se, že vaše rameno bylo strašně poraněné. Řekli mi, že se do rány vešla celá pěst. A pak prý stříhali maso nůžkami. To je strašné. Plakala jsem, div jsem si oči nevyplakala. To je divné, že člověk vydrží tolik trpět. Váš dědeček vypadá velmi dobrácky! Nedělejte si nepohodlí, neopírejte se o loket, dejte pozor, ublížíte si. Jsem celá šťastná! Tak tedy už je po trápení! Jsem z toho jako omámená. Chtěla jsem vám toho mnoho napovídat, ale teď už nic nevím. Milujete mě stále? Bydlíme v ulici Homme-Armé. Tam nemáme zahradu. Po celou dobu jsem dělala cupaninu; hleďte, pane, podívejte se, mám mozol na prstě, to je vaše vina!“

„Andělíčku!“ zašeptal Marius.

_Anděl_ je jediné slovo, které nezevšední. Žádné jiné slovo by to nevydrželo, kdyby ho milenci tak nemilosrdně užívali.

A protože tam bylo plno lidí, odmlčeli se a už si neřekli ani slova, jenom se něžně drželi za ruce.

Pan Gillenormand se obrátil ke všem přítomným v pokoji a zvolal:

„Mluvte přece hlasitě, vy tady! Dělejte rámus, hlučte! Trochu povyku, u čerta, ať si ty děti mohou po chuti popovídat.“ A přistoupil k Mariovi a Cosettě a zamumlal:

„Tykejte si! Nestyďte se!“

Teta Gillenormandová hleděla s úžasem na ten vpád světla do jejího obstárlého srdce. V tom úžasu nebylo nic útočného; ani v nejmenším to nebyl pohoršený pohled sovy na dva holoubky; byl to hloupý pohled ubohé, nevinné sedmapadesátileté ženy; byl to promeškaný život hledící na triumf, na lásku.

„Slečno Gillenormandová starší,“ pravil jí otec, „vždyť jsem ti říkal, že to na tebe čeká.“

Chvíli mlčel, potom dodal:

„Dívej se na štěstí druhých!“

Potom se obrátil ke Cosettě:

„Jak je hezká, jak je líbezná! Jako Greuzův obrázek. Tu tedy budeš mít jen pro sebe, ty šelmo! Ach, ty čtveráku, unikls mi, máš štěstí; kdyby mi bylo o patnáct let méně, bili bychom se o ni na kordy! Víte, slečno, že jsem se do vás zamiloval? To je docela prosté. Je to vaše právo. Ach, to bude krásná, roztomilá svatbička! Naše fara je Saint-Denis du Saint-Sacrement, ale já dostanu dispens, abyste měli oddavky v Saint-Paul. Tam je hezčí kostel. Vystavěli ho jezuité. Je přívětivější. Stojí naproti fontáně kardinála de Birague. Nejlepší dílo jezuitské architektury je v Namuru. Jmenuje se Saint-Loup. Musíte se tam jet podívat, až budete svoji. Stojí to za to. Slečno, jsem úplně vašeho náhledu, chci, aby se dívky vdávaly, proto jsou tady. Říká se cosi o octu, ale já bych byl raději, kdyby se o něm mluvilo jen při vaření. Zůstat svobodná je krásné, ale studené. Bible praví: Množte se! K tomu, aby byl národ zachráněn, je třeba Johanky z Arku; ale aby mohl žít, je třeba maminek. Proto se vdávejte, krasavice! Opravdu nechápu, proč zůstávat na ocet? Vím, že staré panny mají v kostele zvláštní kapli a že se spojují v mariánskou družinu; ale, hrome, hezký manžel, řádný hoch, a do roka je tu světlovlasý capart, který vám čile saje z prsu, který má rozkošné záhyby na baculatých stehýnkách, který vám chytá prs růžovýma ručičkama a usmívá se jako sluníčko, to je přece lepší než držet svíčku při nešporách a zpívat _Turris eburnea!“_[^103]

Dědeček se otočil na svých devadesátiletých patách a opět se rozpovídal jako stroj, který spustí:

_„Máš pravdu, Alkippe, když z hlavy pustíš snění,_

_vždyť dobrá ženitba též není k zahození._[^104]

Abych nezapomněl!“

„Nač, dědečku?“

„Neměl jsi důvěrného přítele?“

„Ano, Courfeyraca.“

„Co se s ním stalo?“

„Je mrtev.“

„To je dobře.“

Sedl si vedle nich, vyzval Cosettu, aby se posadila, a vzal jejich čtyři ruce do svých starých vrásčitých rukou.

„Jak je líbezná! Sám půvab, tahle Cosetta. Je to malá dívenka, a přitom veliká dáma. Bude bohužel jen baronkou, o stupeň níž, než má být; vždyť je to rozená markýza. Ta má ale řasy! Děti, vpravte si dobře do svých makoviček, že jednáte správně. Milujte se, až z toho zhloupnete. Láska je lidská pošetilost a jiskra boží. Zbožňujte se. Ale,“ náhle zasmušile dodal, „jaká smůla! Teď mě to napadá! Více než polovina toho, co mám, je má doživotní renta; dokud budu živ, tak to ještě půjde, ale ode dneška za dvacet let nebudete mít ubožátka ani sou! Škoda vašich krásných bílých rukou, paní baronko, budou třít nouzi.“

Tu se ozval vážný a klidný hlas, který řekl:

„Slečna Eufrasie Faucheleventová má šest set tisíc franků.“ Byl to hlas Jeana Valjeana.

Dosud nepromluvil ani slovo, zdálo se, že nikdo už neví, že tam je; stál nepohnutě za všemi těmi šťastnými lidmi.

„Kdo je to ta slečna Eufrasie?“ otázal se dědeček zděšeně.

„To jsem já,“ odpověděla Cosetta.

„Šest set tisíc franků!“ opakoval pan Gillenormand.

„Bez čtrnácti nebo snad patnácti tisíc franků,“ řekl Jean Valjean.

A položil na stůl balíček, který teta Gillenormandová pokládala za knihu.

Jean Valjean sám otevřel balíček; byl to svazek bankovek. Probrali se v nich a spočítali je. Bylo to pět set tisícovek a sto osmašedesát pětistovek. Celkem pět set čtyřiaosmdesát tisíc franků.

„To je ale hezká knížka,“ řekl pan Gillenormand.

„Pět set čtyřiaosmdesát tisíc franků,“ šeptala teta.

„S tím se dá leccos pořídit, viďte, slečno Gillenormandová starší?“ řekl děd. „Ten čertovský Marius si vybral z hnízda na stromě snů dívenku milionářku! Potom věřte v milkování mladých lidí! Studenti nalézají dívenky s šesti sty tisíci franky. Cherubín se činí lépe než Rothschild.“

„Pět set čtyřiaosmdesát tisíc franků!“ opakovala polohlasitě slečna Gillenormandová. „Pět set čtyřiaosmdesát, to už se dá říci šest set tisíc!“

Marius a Cosetta se dívali po celou tu dobu na sebe; sotva si té maličkosti všimli.

## (5)  
Uložte své peníze raději v lese než u notáře

  

Jistě každý pochopil, aniž je to třeba obšírně vykládat, že Jean Val­jean mohl při svém prvním útěku po přelíčení s Champmathieuem zajet do Paříže a včas si vyzvednout u Laffitta částku, kterou vydělal pod jménem pan Madeleine v Montreuil-sur-Mer, a že ze strachu před zatčením, k němuž skutečně po krátké době došlo, ukryl a zakopal tu částku v montfermeilském lese na místě řečeném Blaruská mýtina. Částka šest set tisíc franků, vesměs v bankovkách, měla malý objem a vešla se do skřínky; aby však ochránil skřínku před vlhkostí, vložil ji do dubové bedničky vyplněné kaštanovými hoblinami. Do téže bedničky vložil i svůj drahý poklad, biskupovy svícny. Pamatujeme se, že tyto svícny odnesl při útěku z Montreuil-sur-Mer. Muž, kterého Boulatruelle viděl jednou večer poprvé, byl Jean Valjean. Později, kdykoliv Jean Valjean potřeboval peníze, chodil pro ně na Blaruskou paseku. Proto se někdy vzdaloval z domova, o tom jsme už mluvili. Ve vřesovišti měl ve skrýši, která byla známa jen jemu, rýč. Když viděl, že se Marius uzdravuje, cítil, že se blíží hodina, kdy ty peníze mohou být užitečné, a došel si pro ně; a zase to byl on, jehož Boulatruelle viděl v lese, tentokráte však ráno místo večer. Boulatruelle zdědil rýč.

Skutečná částka činila pět set čtyřiaosmdesát tisíc pět set franků. Jean Valjean si nechal pět set franků pro sebe. „Uvidíme, co bude,“ pomyslil si.

Rozdíl mezi touto částkou a šesti sty třiceti tisíci franky, které vyzvedl u Laffita, utratil za deset let od roku 1823 do 1833. Pětiletý pobyt v klášteře Petit-Picpus ho stál jen pět tisíc franků.

Jean Valjean postavil oba stříbrné svícny na krb, kde svítily k velikému obdivu Toussaintčinu.

Ostatně Jean Valjean věděl, že byl zbaven Javerta. Slyšel o tom a přesvědčil se o pravdivosti zprávy v _Moniteuru,_ který oznámil, že policejní inspektor jménem Javert byl nalezen utopený pod loďkou pradlen mezi mostem Change a Pont- Neuf a že z hlášení, které ten muž zanechal, se dá soudit na náhlé pomatení mysli a na sebevraždu. „Vskutku,“ pomyslil si Jean Valjean, „měl mě v moci a pustil mě na svobodu, to už byl jistě šílený.“

## (6)  
Dva starci dělají každý svým způsobem všechno,  
jen aby Cosetta byla šťastná

  

Všechno se připravovalo k svatbě. Lékař, s nímž se radili, prohlásil, že se může konat v únoru. Byl prosinec. Uběhlo několik rozkošných týdnů dokonalé pohody.

Dědeček byl na vrcholu štěstí. Dlouhé chvíle postával u vytržení před Cosettou.

„Úžasná dívka,“ volával. „Vypadá tak něžně a tak mile! Je to nejroztomilejší dívka, jakou jsem v životě viděl. A jako vůně fialek prozradí se i skryté ctnosti. To je půvab, namouvěru! S takovým stvořením se nedá žít jinak než vznešeně. Marie, hochu, jsi baron, jsi bohatý, nech té advokacie, snažně tě prosím!“

Cosetta a Marius náhle přešli z hrobu do ráje. Přechod byl prudký a byli by jím bývali omámeni, kdyby jím nebyli oslněni.

„Chápeš něco z toho všeho?“ říkal Marius Cosettě.

„Ne,“ odpovídala Cosetta, „ale zdá se mi, že se na nás dívá Bůh.“

Jean Valjean zařídil všechno, urovnal všechno, zprostředkoval a usnadnil všechno. Přičiňoval se o Cosettino štěstí tak horlivě, a jak se zdálo, stejně radostně jako Cosetta sama.

Protože býval starostou, dovedl vyřešit choulostivý problém Cosettina původu, který znal on jediný. Říci drsně pravdu by bylo mohlo překazit svatbu, kdož ví. Zbavil Cosettu všech těch nesnází. Opatřil jí rodinu mrtvých lidí, což je bezpečný prostředek, jak nenarazit na žádnou námitku. Cosetta zůstala jediným potomkem té rodiny. Cosetta nebyla jeho dcerou, nýbrž dcerou jiného Faucheleventa. Dva bratři Faucheleventové bývali zahradníky v klášteře Petit-Picpus. Šli do kláštera; dostali plno nejlepších zpráv a velmi úctyhodných svědectví; dobré jeptišky neměly schopnost ani zájem, aby zkoumaly otázky paternity, netušily podvod a nikdy vlastně ani nevěděly, kterému z obou Faucheleventů Cosetta patří. Řekly, co se na nich žádalo, a řekly to horlivě. Byl vypracován spis o totožnosti osoby. Cosetta se stala před zákonem slečnou Eufrasií Faucheleventovou. Byla prohlášena za sirotka bez otce a bez matky. Jean Valjean zařídil, aby byl pod jménem Fauchelevent ustanoven Cosettiným poručníkem, druhým poručníkem byl ustanoven pan Gillenormand.

Těch pět set čtyřiaosmdesát tisíc franků odkázala Cosettě zemřelá osoba, která si přála zůstat neznámá. Původní odkaz byl pět set čtyřia­devadesát tisíc franků, deset tisíc bylo vydáno na vychování slečny Eufrasie, z nich pět tisíc franků bylo zaplaceno klášteru samému. Odkaz, uložený v třetích rukou, měl být vyplacen Cosettě v den její plnoletosti nebo při jejím provdání. To všechno, jak je vidět, bylo velmi přijatelné, zvláště s nádavkem více než půl miliónu. Tu a tam byly sice jakési nesrovnalosti, ale těch si nevšimli; jedna ze zainteresovaných osob měla oči zavázané láskou, ostatní šesti sty tisíci franky.

Cosetta se dověděla, že není dcerou starého muže, kterému tak dlouho říkala tatínku. Byl to jen příbuzný; jejím pravým otcem byl jiný Fauchelevent. Jindy by jí bylo srdce krvácelo. Ale ve slastné době, kterou prožívala, to byl jen malý stín, nepatrné zachmuření, a Cosetta byla ráda, že mráček brzy přešel. Měla Maria. Mladý muž přicházel, obraz starého dobráka se vytrácel; takový už je život.

A kromě toho byla Cosetta po dlouhá léta zvyklá vidět kolem sebe samé záhady; člověk, který prožil těžké dětství, je vždycky hotov se něčeho zříkat.

Přesto však stále říkala Jeanu Valjeanovi tatínku.

Jsouc v devátém nebi, byla Cosetta nadšena starým Gilenormandem. Pravda, zahrnoval ji pozornostmi a dary. Zatímco Jean Valjean připravoval Cosettě právní postavení ve společnosti a zabezpečoval jí nedotknutelný majetek, staral se pan Gillenormand o výbavu. Nic ho tak netěšilo jako rozdávat. Dal Cosettě šaty z belgických krajek, které měl po své babičce. „Móda se vrací,“ řekl, „starobylé věci dělají furýre a mladé ženy se za mého stáří šatí, jako se šatily staré ženy za mého mládí.“

Drancoval své ctihodně vypouklé prádelníky natřené indickým lakem, které už po léta nebyly otevřeny. „Vyzpovídáme ty staré škatule,“ říkal, „podívejme se, co mají v břiše.“ Hlučně plenil barokní komody s toaletami svých žen, milenek a ženských předků. Pekingské hedvábí, damašky, jemňounké pestré látky z Číny, malovaná moaré, šaty z tourského hedvábí s plamennými vzory, indické šátky se zlatým vyšíváním, kterému neuškodí praní, lněné plátno v celých štůčkách, janovské a alengonské krajky, staré umělecky tepané šperky, bonboniéry ze slonoviny, zdobené droboučkými obrázky bitev, ozdůbky a stuhy, to všechno ve svrchované míře dával Cosettě, a Cosetta, plná úžasu, zblázněná do Maria a celá vyjevená vděčností k panu Gillenormandovi, snila o bezmezném štěstí v hedvábí a sametu. Zdálo se jí, že jí výbavu snášejí andělé. Její duše odlétala do oblak na křídlech z mechelenských krajek.

Opojení milenců se vyrovnalo, jak jsme řekli, dědečkovu nadšení. V ulici Filles-du-Calvaire jako by zaznívaly fanfáry. Každé ráno měl dědeček nachystanou novou pozornost. A kolem Cosetty se kupily samé rozkošné nicůtky.

Marius, který i ve svém štěstí rád hovořil vážně, řekl jednoho dne při jakési příležitosti:

„Mužové revoluce jsou už nyní proslulí jako Kato a Fókión, a každý z nich nám připadá jako stará památka.“

„Stará památka!“ zvolal stařec. „Děkuju, Marie. Právě jsem hledal něco takového.“

A druhého dne přibyly ke Cosettinu svatebnímu daru nádherné šaty ze starého moaré čajové barvy.

Nad těmi kusy látek dědeček mudroval:

„Láska je pěkná; ale musí mít také tohle. Ve štěstí musíme mít zbytečnosti. Ke štěstí nestačí jen to, co je nezbytné. Silně mi je okořeňte zbytečnostmi. Palác, a k němu srdce. Srdce, a k němu Louvre. Srdce, a k němu versailleské vodotrysky. Dejte mi pastýřku, a hleďte, aby byla vévodkyní. Přiveďte mně Fyllidu ověnčenou chrpami, a přidejte k ní sto tisíc franků renty. Uspořádejte mi pastýřskou hru, ale pod nekonečným mramorovým sloupovím. Mám rád pastýřskou hru, ale také výpravný kus z mramoru a ze zlata. Suché štěstí se podobá suchému chlebu. Člověk jí, ale neobědvá. Já mám rád věci zbytečné, nepotřebné, výstřední, přepychové, ty, které nejsou k ničemu. Vzpomínám si na orloj katedrály ve Štrasburku, vysoký jako třípatrový dům, který ukazuje hodiny, který je tak laskav, že ukazuje hodiny, ale vypadá, jako by k tomu nebyl určen; odbíjí poledne nebo půlnoc, hodinu lásky nebo kteroukoliv jinou hodinu, ukazuje vám měsíc a hvězdy, zemi a moře, ptáky a ryby, Foiba a Foibé a kupu věcí, které vycházejí z jednoho výklenku, dvanáct apoštolů a císaře Karla Pátého, Eponinu a Sabina, a k tomu ke všemu vám předvede navíc hromadu malých pozlacených lidiček hrajících na trumpetu. A to nemluvím o rozkošné zvonkové hře, která hraje při každé příležitosti, aniž víme proč. Zač stojí ošklivý, holý ciferník, který ukazuje jen hodiny? Líbí se mi mohutný štrasburský orloj a dávám mu přednost před švarcvaldkami s kukačkou.“

Pan Gillenormand tlachal hlavně o svatbě a do jeho chvalozpěvů se připletlo plno lechtivých vtipů osmnáctého století.

„Neumíte pořádat slavnosti. Dnes už nedovedete uspořádat veselý den,“ volal. „Vaše devatenácté století zplihlo. Nezná výstřednosti. Neví, co je nádherné, neví, co je vznešené. Ve všem je ostříhané dohola. Váš třetí stav je bez chuti, bez barvy, bez zápachu a bez tvaru. Vaše měštky touží jen po tom, aby měly čerstvě vyčalouněný budoárek: palisandr a kaliko. Z cesty, z cesty! Pan Vydřiduch si bere slečnu Držgrešli. Přepych a lesk! Svíčka se objímá s louisdorem. Taková je doba. Chtěl bych utéci na konec světa. Ach, od roku 1787 jsem předpovídal, že je všechno ztraceno, když jsem viděl vévodu Rohana, knížete léonského, vévodu Chabota, vévodu montbazonského, markýze Soubise a vikomta Thouarse, francouzského paira, v jaké rachotině jedou do Longchamos! Přineslo to ovoce. V tomto století se dělají obchody, hraje se na burze, vydělávají se peníze a mamoní se. Lidé pěstují a vyšňořují svůj zevnějšek; každý je naškrobený, umytý, vymydlený, vydrhnutý, vyholený, načesaný, navoskovaný, uhlazený, natřený, vykartáčovaný a vydrhnutý, bezvadný, hladký jako oblázek, slušný, čisťounký a přitom, u všech všudy, má ve svém svědomí hnůj a stoku, před nimiž by utekla děvečka od krav, která smrká do ruky. Dávám dnešní době heslo: Špinavá čistota! Marie, nezlob se, dovol mi mluvit, neříkám nic špatného o lidu, vidíš, mám ústa plná chvály tvého lidu, ale shledávám, že je správné trochu spráskat buržoazii. Tak je to se mnou. Kdo má rád, ten trestá. Proto říkám, že se dnes lidé žení, ale ženit se neumějí. Ach, věru, stýská se mi po roztomilých starých mravech. Všechno je totam! Elegance, kavalírství, dvorné a půvabné způsoby, radostný přepych, jeho: si každý dopřával, hudba, která byla součástí svatby, symfonie ve vyšších vrstvách, bubnování v nižších, tance, veselé tváře za stolem, vtipné madrigaly, písně, ohňostroje, upřímný smích, u všech čertů a ďáblů, i ty opentlené dívky jsou pryč! Postrádám nevěstin podvazek. Nevěstin podvazek je bratranec Venušina pásu. Kolem čeho se strhla trojská válka? Parbleu, kolem Helenina podvazku. Proč se lidé bijí, proč božský Diomédes rozbil na Mérionově hlavě velkou přilbu s deseti hroty, proč se Achilleus a Hektór zmalovávali ranami kopí? Protože Helena dovolila Paridovi, aby jí vzal podvazek. Na Cosettin podvazek by Homér složil Iliadu. Vypravoval by ve své básni o starém žvanilovi, jako jsem já, a říkal by mu Nestor. Kdysi, přátelé, za těch roztomilých časů, se lidé ženili znalecky; nejdříve řádná smlouva, potom pěkná bašta. Jakmile odejde Cujas, nastoupí Gamache[^105]! Panečku! Žaludek je milé zvířátko, ale chce si přijít na své. Hodovávalo se jak se patří a u stolu jste měli hezkou sousedku bez šátečku na krku, a ten stejně zakrýval ňadra jen malounko! Á, to byl bujný smích, a jak jsme bývali tehdy veselí! Mládež, to byla kytice; každý mladý muž byl ozdoben bezem nebo růžemi; i voják si dovedl hrát na pastýře; a byl-li náhodou kapitánem u dragounů, narafičil to tak, aby se jmenoval Florián. Záleželo jim na tom, aby byli hezcí. Zdobili se vyšíváním a navlékali se do purpuru. Měšťan vypadal jako kytka, markýz jako drahokam. Neměli štruple u kalhot a nenosili ošklivé boty. Každý byl vyfintěný, ulízaný, vyleštěný, brunátný; poletoval hezoučký a koketní; to mu nevadilo, aby měl kord po boku. Kolibřík má zobák i drápky. Byla to doba výpravných scén a baletní hudby. Století bylo na jedné straně zjemnělé, na druhé nádherné; a namouduši, lidé se nenudili. Dnes jsou lidé usedlí. Měšťan je lakomý, měštka upejpavá; vaše století je nešťastné. Lidé by nejraději vyhnali Grácie, protože nosí příliš velký výstřih. Krásu skrýváme, bohužel, jako nějakou ohyzdnost. Od revoluce všechno nosí dlouhé kalhoty, i tanečnice; baletka musí být vážná; vaše tance jsou doktrinářské. Člověk musí být vznešený. Velice by ho mrzelo, kdyby neměl bradu zastrčenou do nákrčníku. Ideálem dvacetiletého holobrádka, který se žení, je, aby se podobal panu Royer-Collardovi[^106]. A víte, kam se dojde s tou vznešeností? K malosti. Pamatujte si: radost není jen radostná; je vznešená. Buďte tedy zamilováni vesele, u všech rohatých! Žeňte se, a když se už ženíte, tak se žeňte s horečkou, zpitomělí povykem a zmatkem štěstí! V kostele vážnost, budiž. Jakmile však je po obřadech, tisíc láter, ať je nevěsta jako ve snách. Svatba musí být královská a plná fantazie; svatební průvod musí vést od remešské katedrály až k chanteloupské pagodě. Mám hrůzu před hloupou svatbou. U všech všudy! Aspoň toho dne buďte na Olympu! Buďte bohy! Lidé by mohli být vílami, božstvy hry a smíchu, štítonoši se stříbrným brněním; a zatím jsou to tupci. Přátelé, každý novomanžel by měl být knížetem Aldobrandinim. Užijte této jedinečné chvíle, abyste s labutěmi a s orly zaletěli do nebe, připraveni na to, že zítra opět spadnete do měšťácké žabárny. Nešetřte na sňatku, nepřipravujte jej o lesk; neskrblete toho dne, kdy záříte. Svatba není šetření. Kdybych to mohl udělat podle své fantazie, bylo by to půvabné; na stromech by bylo slyšet housle. Mým programem je blankyt a stříbro. Pozval bych na slavnost venkovská božstva a svolal bych dryády a nereidy. Amfitritina svatba, růžový oblak, nymfy pěkně učesané a docela nahé, akademik obětující bohyni svou báseň, vůz tažený mořskými obludami.

_Na svou mušli troubí Tritón,  
ten ušlý chce být při tom.  
Na ulitu Tritón hude,  
není-li tu, je to chudé.  
Hrej, Tritone, na svou mušli;  
v blahu tone hned i ušlý._

To je program slavnosti, jak se sluší a patří, nebo tomu vůbec nerozumím, hrom do toho!“

Zatímco dědeček v lyrickém nadšení poslouchal sám sebe, opájeli se Marius a Cosetta navzájem, nemohouce se dosyta na sebe vynadívat.

Teta Gillenormandová pohlížela na to na všechno se svým neporušitelným klidem. Už pět nebo šest měsíců ji stále něco dojímalo; Marius se vrátil, Marius byl přinesen krvácející, Marius byl přinesen z barikády, Marius mrtvý, potom živý, Marius smířený, Marius zasnoubený, Marius se žení s chudou dívkou, Marius se žení s milionářkou. Těch šest set tisíc franků bylo jejím posledním překvapením. Potom byla zase tak lhostejná jako v době, kdy šla poprvé k přijímání. Chodila pravidelně do kostela, odříkávala růženec, četla v modlitební knížce, šeptala v jednom koutě domu _Ave,_ zatímco v druhém šuškali _I love you,_ a viděla Maria a Cosettu nejasně, jako dva stíny. Ale stín, to byla ona sama.

Je jistý stav nečinného asketismu, v němž otupělá duše, netečná ke všemu, co se dá nazvat životem, nevnímá nic kromě zemětřesení a katastrof, a nic ji nedrásá ani nerozveseluje.

„Taková zbožnost,“ říkával otec Gillenormand své dceři, „se podobá rýmě. Necítíš nic ze života. Ani zápach, ani vůni.“

Ostatně těch šest set tisíc franků upevnilo nerozhodnost staré panny. Její otec si navykl přikládat jí tak malý význam, že se jí ani nezeptal na souhlas s Mariovým sňatkem. Jednal unáhleně, jak bylo jeho způsobem, a protože se z despoty stal otrokem, měl teď jen jednu myšlenku, vyhovět Mariovi. A že existuje teta, která by mohla mít nějaký názor, na to ani nepomyslil, a to ji uráželo, třebas byla taková trpělivá ovce. Tak trochu v duši pohněvaná, ale navenek klidná, si řekla: „Otec rozhodoval o sňatku beze mne; já rozhodnu o dědictví bez něho.“ Byla vskutku bohatá, její otec nikoliv. V tom směru si tedy vyhradila rozhodnutí pro sebe. Kdyby manželství bývalo chudé, pravděpodobně by byla své peníze odkázala chudým. „Tím hůře pro pana synovce! Bere si žebračku, ať je žebrákem.“ Ale Cosettin půlmilión tetě učaroval a změnil její smýšlení o zamilované dvojici. Člověk musí mít úctu k šesti stům tisícovek, je tedy jasné, že nemůže učinit nic jiného než své jmění odkázat těm mladým lidem, protože je už nepotřebují.

Bylo ujednáno, že novomanželé budou bydlit u dědečka. Pan Gillenormand trval na tom, že jim postoupí svůj pokoj, nejkrásnější v domě. „To mě omladí,“ říkal. „To je můj dávný plán. Vždycky jsem si myslil, že ve svém pokoji vystrojím svatbu.“ Snesl do toho pokoje spoustu starých roztomilých ozdůbek. Dal v něm nahodit strop a vyčalounovat pokoj vzácnou látkou, o níž se domníval, že je z Utrechtu, atlasem nazlátlé barvy se sametovými květy prvosenek. „Touto látkou,“ říkal, „bylo ověšeno lože vévodkyně anvillské v La Roche-Guyon.“ Na krb postavil sošku z míšeňského porcelánu, která měla na nahém bříšku rukávník.

Knihovna pana Gillenormanda se stala advokátní kanceláří, kterou Marius nutně potřeboval, jak se pamatujeme, podle nařízení advokátní komory.

## (7)  
Do štěstí se mísí důsledky snu

  

Milenci se vídali denně. Cosetta přicházela s panem Faucheleventem. „Všechno je dnes naruby,“ říkala slečna Gillenormandová, „snoubenka si chodí k snoubenci pro dvoření.“ Ale za Mariovy rekonvalescence se to stalo zvykem, který pak upevnily lenošky v ulici Filles-du-Calvaire, protože se pro důvěrné hovory hodily lépe než slaměné židle v ulici Homme-Armé. Marius a pan Fauchelevent se vídali, ale nemluvili spolu. Zdálo se, že to tak spolu ujednali. Sluší se, aby každá dívka měla gardedámu. Cosetta by byla nemohla přijít bez pana Faucheleventa. Pro Maria pak byl pan Fauchelevent Cosettinou podmínkou. Přijímal ji. Když se hovor nejasně a neurčitě stočil na politické věci týkající se všeobecného zlepšení osudu všech, dovedli si říci něco víc než ano nebo ne. Když se jednou mluvilo o vyučování, které podle Maria mělo být bezplatné a povinné, zahrnující všechny obory a hojnou měrou poskytované všem stejně jako vzduch a slunce, zkrátka přístupné celému národu, byli stejného názoru a takřka se rozhovořili. Marius při té příležitosti zpozoroval, že pan Fauchelevent mluví pěkně, a dokonce vytříbeně. Přesto však se mu čehosi nedostávalo. Pan Fauchelevent měl o něco méně i o něco víc než muž velkého světa.

V duchu a v hloubi svých myšlenek zahrnoval Marius pana Faucheleventa všemožnými němými dotazy a prostě ho pokládal za laskavého a chladného. Občas pochyboval o svých vlastních vzpomínkách. Měl ve své paměti okénko, černý kout, propast, kterou vyhloubily čtyři měsíce agónie. Ztratilo se v ní mnoho věcí. Ptal se sama sebe, zda je to skutečně pravda, že viděl pana Faucheleventa, toho vážného a klidného muže, na barikádě.

Jeho zmámeného ducha nepoznamenala jen zjevující se a mizející minulost. Nelze se domnívat, že se zbavil všech utkvělých myšlenek, které nás nutí ohlížet se melancholicky zpátky, i když jsme šťastní a spokojení. V člověku, který se neobrací k zašlým obzorům, není ani myšlenky, ani lásky. Chvílemi bral Marius hlavu do dlaní a soumrakem jeho paměti táhla rušná a nejasná minulost. Zase viděl, jak padá Mabeuf, slyšel, jak Gavroche zpívá v dešti střel, a on sám cítí pod svými rty chlad Eponinina čela. Enjolras, Courfeyrac, Jean Prouvaire, Combeferre, Bossuet, Grantaire a všichni jeho přátelé vyvstávali před ním a zase se rozplývali. Nebyly všechny ty drahé bytosti, nešťastné, statečné, půvabné nebo tragické, jen přeludem? Existovaly vůbec? Vzpoura všechno zastřela svým dýmem. Velké horečky přivolávají velké sny. Vyptával se sama sebe; zkoumal sám sebe; všechny zmizelé skutečnosti mu působily závrať. Kam se všichni poděli? Je pravda, že všechno je mrtvé? Pád do tmy strhl s sebou všechno kromě něho. Zdálo se mu, že to všechno zmizelo jako za divadelní oponou. I v životě jsou opony, kterými končí jednání. A Bůh přechází k dalšímu dějství.

A co on, byl ještě tím dřívějším člověkem? On, chuďas, je boháč; on, opuštěný, má rodinu; on, zoufalec, se žení s Cosettou. Zdálo se mu, že prošel hrobem, že do něho vstoupil černý a vystoupil bílý. Ostatní v tom hrobě zůstali. Občas ho všechny ty postavy minulosti, vracející se i přítomné, obstupovaly a zachmuřovaly; tehdy pokaždé myslil na Cosettu a znovu se rozjasňoval; jenom tato blaženost byla s to vyhladit onu katastrofu z jeho paměti.

Pan Fauchelevent patřil téměř k zmizelým bytostem. Mariovi se nechtělo věřit, že Fauchelevent z barikády je tento Fauchelevent z masa a krve, který tak vážně sedává vedle Cosetty. Ten první byl patrně jedním z přízraků, které se mu zjevovaly a zase vytrácely v hodinách blouznění. Protože však oba byli uzavření, nemohl se Marius s panem Faucheleventem dohovořit. Ani by ho to nebylo napadlo. Už jsme se zmínili o této svérázné podrobnosti.

Dvě bytosti, které mají společné tajemství a v jakémsi mlčenlivém srozumění neprohodí o něm ani slovo, najdeme častěji, než se zdá.

Jen jedenkrát se Marius pokusil jít dál. Zavedl řeč na ulici Chanvrerie, potom se obrátil k panu Faucheleventovi a řekl:

„Vy jistě znáte tu ulici?“

„Kterou ulici?“

„Ulici Chanvrerie.“

„Ani nevím, že se nějaká ulice tak jmenuje,“ odpověděl pan Fauchelevent nejpřirozenějším tónem na světě.

Odpověď, která se týkala jména ulice, a ne ulice samotné, zdála se Mariovi přesvědčivější, než vskutku byla.

„Jistě jsem snil,“ pomyslil si. „Měl jsem halucinaci. To se nu někdo podobal. Pan Fauchelevent tam nebyl.“

## (8)  
Dva muži, kteří nejsou k nalezení

  

Ať byl Marius sebeokouzlenější, přece nezapomínal na své povinnosti.

Ještě před svatbou, která se připravovala, se Marius pustil do nesnadného a velmi svědomitého zjišťování některých podrobností z minulosti.

Byl zavázán vděčností na několika stranách: jednak za svého otce, jednak za sebe samého.

Nejdřív se pídil po Thénardierovi, a potom po neznámém muži, který ho přinesl k panu Gillenormandovi.

Vroucně si přál oba tyto muže nalézt; nechtěl na ně zapomenout ve chvíli svého štěstí; obával se, že by ty nesplacené dluhy vrhaly stín na jeho život, od nynějška tak zářivý. Ve své čestnosti chtěl splatit dávný účet a vyrovnat se s minulostí, než radostně vykročí do budoucnosti.

Vědomí, že Thénardier byl zločinec, nijak nevylučovalo skutečnost, že kdysi zachránil plukovníka Pontmercyho. Thénardier byl lupičem pro každého vyjma Maria.

A protože Marius neznal, co se skutečně na bojišti u Waterloo událo, nevěděl ani o tom, že se mezi jeho otcem a Thénardierem vyvinula podivná situace; že mu totiž vděčil za život, aniž mu byl zavázán vděčností.

Žádnému z agentů, kterých Marius používal, se nepodařilo Thénardiera nalézt. Zdálo se, že zmizel beze stopy. Thénardierová zemřela ve vězení v době vyšetřování. Thénardier a jeho dcera Azelma, jediní, kteří zůstali z té žalostné skupiny, se propadli do tmy. Propast společenského neznáma je mlčky pohltila. Na hladině se neukázalo ani chvění, ani rozruch, ani temné soustředěné kruhy, které prozrazují, že tam cosi spadlo a tam že je možno hledat.

Protože Thénardierová zemřela, Boulatruelle jako nezúčastněný byl zproštěn viny, Claquesous zmizel a hlavní obžalovaní utekli z vězení, proces týkající se přepadení v Gorbeauově baráku se nepodařilo uzavřít. Věc se nevysvětlila. Porota se musila spokojit se dvěma vedlejšími viníky, Panchaudem, řečeným Printanier nebo Bigrenaille, a Demi-Liardem, řečeným Deux-Milliards; ti byli po slyšení stran odsouzeni k deseti rokům galejí. Jejich společníci, kteří utekli, byli odsouzeni k doživotní nucené práci _in contumaciam._[^107] Thénardier, vůdce a původce, byl rovněž _in contumaciam_ odsouzen k smrti. Toto odsouzení bylo jedinou stopou, která zůstala po Thénardierovi a vrhala na jeho zasuté jméno svůj příšerný svit jako svíčka hořící vedle már.

Právě toto odsouzení zahnalo Thénardiera do krajních hlubin, protože se bál, že bude znovu dopaden, a tím ještě víc zhustilo temnotu, která toho člověka chránila.

Pátrání po neznámém muži, který zachránil Maria, bylo zpočátku úspěšné, ale potom uvízlo. Podařilo se nalézt fiakr, který večer 6. června přivezl Maria do ulice Filles-du-Calvaire. Kočí prohlásil, že 6. června stál na rozkaz jednoho tajného policisty od tří hodin odpoledne až do noci na Elysejských polích, nad výtokem Velké stoky; že se v devět hodin večer otevřela mříž stoky ve svahu břehu; že odtamtud vyšel muž a nesl na ramenou jiného muže, který vypadal jako mrtvý; policista, který v těch místech číhal, zatkl živého a zmocnil se mrtvého; potom na agentův rozkaz vzal kočí „všechny ty lidi“ do fiakru; že byli nejprve v ulici Filles-du-Calvaire; tam složí mrtvého, že ten mrtvý byl pan Marius a že ho kočí dobře poznává, ačkoliv je „tentokrát“ živý; potom prý zase nasedli do kočáru, on švihl do koní a několik kroků od vrat Archívu dostal rozkaz, aby zastavil; a že mu tam na ulici zaplatili a propustili ho; policista pak druhého muže odvedl; více neví; byla velmi temná noc.

Jak jsme už řekli, Marius se na nic nepamatoval. Jenom si matně vzpomínal, že ho zezadu zachytila pevná ruka, právě ve chvíli, když na barikádě padal naznak; potom se v něm všechno zatemnilo. Teprve u pana Gillenormanda nabyl vědomí.

Nejrůznější domněnky se mu honily hlavou.

O své totožnosti nemohl pochybovat. Jak se tedy stalo, že padl v ulici Chanvrerie, ale byl sebrán policistou na břehu Seiny u mostu Invalidů? Kdosi ho odnesl z okolí tržnice na Elysejská pole. A jak? Stokou. Neslýchaná obětavost!

Kdosi? Kdo?

Právě toho člověka Marius hledal.

O muži, který ho zachránil, nevypátral nic; žádná stopa, ani nejnepatrnější známka.

Marius začal pátrat i u policejní prefektury, ačkoliv tady musil být velice opatrný. Ale ani úřední zprávy, které dostal, nic neobjasnily. Prefektura věděla méně než kočí fiakru. O zatčení 6. června u mříže Velké stoky nebyla na policejní stanici podána žádná zpráva; od žádného policisty nedošlo hlášení o této události, kterou na prefektuře ostatně pokládali za vybájenou. Ty povídačky přičítali kočímu. Když takový člověk tuší tučné spropitné, proč by si něco nevymyslil a nenapovídal! Nicméně to pravda byla, a Marius nemohl o ní pochybovat, jak jsme právě řekli, ledaže by pochyboval o své vlastní totožnosti.

Podivná záhada se nedala nijak vysvětlit.

A co ten muž, ten tajemný člověk, kterého kočí viděl vycházet z mříže Velké stoky, jak nese na zádech omdlelého Maria, a kterého číhající policista zatkl při činu? Co se stalo s ním? A co se stalo s policistou? Proč policista mlčel? Podařilo se tomu muži utéci? Podplatil policistu? Proč se nepřihlásil u Maria, který mu byl tak zavázán? Nezištnost toho člověka byla stejně obdivuhodná jako jeho obětavost. Proč se ten muž neukázal? Snad nestál o odměnu, ale nikdo nemůže nestát o vděčnost. Zemřel? Co to bylo za člověka? Jak vypadal? Nikdo nedovedl říci. Kočí vypovídal: Noc byla velmi tmavá. Bask a Nicoletta ve svém zděšení viděli jen mladého pána zbroceného krví. Jedině domovník, jehož svíce osvětlovala Mariův tragický návrat, si toho muže všiml a popsal ho takto: „Z toho člověka šla hrůza.“

Marius dal schovat zakrvácený kabát, který měl na sobě, když ho přinesli k dědovi, protože doufal, že mu pomůže při pátrání. Když jej prohlížel, všiml si, že jeden šos je zajímavě roztržen. Kus ho scházel.

Jednou večer vykládal Marius před Cosettou a Jeanem Valjeanem o celé té zvláštní příhodě, o nekonečném pátrání a o marnosti svého úsilí. Neúčastná tvář „pana Faucheleventa“ ho rozčilovala. S prudkostí, která se téměř zachvívala hněvem, zvolal:

„Ano, ten muž, ať je to kdokoliv, byl vznešený. Víte, co udělal, pane? Zakročil jako archanděl. Musil se vrhnout doprostřed boje, musil mě odnést, otevřít stoku, vtáhnout mě do podzemí a nést mě! Musil ujít přes půl druhé míle v strašných podzemních chodbách, skloněn, ohnut, ve tmách, ve stoce, přes půldruhé míle, pane, s mrtvolou na zádech! A k čemu to všecko? Jedině proto, aby tu mrtvolu zachránil. A ta mrtvola jsem byl já. Řekl si: Snad je v ní ještě záblesk života; nasadím vlastní život pro tu ubohou jiskřičku! A nenasadil svůj život snad jen jednou, ale dvacetkrát! Při každém kroku mu hrozilo nebezpečí. Když vyšel ze stoky, byl zatčen. Umíte si, pane, představit, co ten člověk všecko dával v sázku? A bez naděje na jakoukoli odměnu! Co jsem byl? Povstalec. Co jsem byl? Poražený. Kdyby mi patřilo Cosettiných šest set tisíc franků…“

„Jsou vaše,“ přerušil ho Jean Valjean.

„Tedy,“ pokračoval Marius, „bych je dal za nalezení toho muže.“

Jean Valjean mlčel.

  

[^102]: Pastýř, který ve Vergiliových _Zpěvech pastýřských_ (I, 1) leží natažen pod bukem.

[^103]: Věž ze slonoviny (lat. – jedno ze vzývání z litanií k Panně Marii).

[^104]: Napodobení začátku Boileauovy satiry na ženy (_Satiry_ X, 1–2).

[^105]: Cujas – věhlasný právník z 16. stol. Gamache – bohatý sedlák, strojící obrovskou svatební hostinu v Cervantesově _Donu Quijotovi_.

[^106]: Filozof, člen Akademie a politický řečník.

[^107]: V nepřítomnosti (lat.).
