---
title: "KNIHA DESÁTÁ5\\.\_června 1832"
contentType: prose
---

<section>

## _(1)  
Povrch otázky_

Z čeho vzniká vzbouření? Z ničeho a ze všeho. Z ponenáhlu uvolňovaného napětí, z prudce vyšlehnuvšího plamene, ze síly, která váhá, z větru, který se probudí. Poryv větru ovane myslící hlavy, snící mozky, trpící duše, palčivé vášně, do nebe volající bídu, a strhne všechno s sebou.

Kam?

Do neznáma. Neohlíží se na stát, na zákony, nectí prospěch ani cizí zpupnost.

A tak: podrážděná přesvědčení, zkyslá nadšení, popuzená nevole, potlačovaná bojechtivost, mladistvě zanícená odvaha, šlechetná zaslepenost, zvědavost, záliba ve změně, žízeň po neznámém, příjemný pocit, čteme-li návěští, v němž se nám nabízí nové představení a dychtivě čekáme na zazvonění ohlašující začátek, mlhavá záští, nevraživosti, rozčarování, kdejaká ješitnost, která se domnívá, že osud zavinil její ztroskotání; nouze, jalové sny, strmé ctižádosti, všichni, jimž každé zhroucení se zdá východiskem; a konečně a nejdoleji bída, sedlina, která dovede vzplanout – to všechno patří ke vzbouření.

Nejvznešenější i nejnižší; bytosti, které se potulují vně společnosti a čekají na vhodnou záminku, tuláci, pobudové, povaleči, ti, kdo v noci spí v poušti domů bez střechy nad hlavou a jejich střechou jsou jen studené mraky na nebi, ti, kdo denně marně žebrají o chléb, ale ne o práci, zbědovaní a nicotní, s holýma rukama a bosí patří také ke vzbouření.

Kdokoliv se v duši tajně vzpouzí proti čemukoliv, čeho původcem je stát, život nebo osud, je zralý připojit se ke vzbouření, a jakmile se objeví příležitost, odbojník se zachvěje a vidí, že je stržen vírem.

Vzbouření je smršť sociálního ovzduší, která se rychle vytvoří za příhodných tepelných podmínek a víříc stoupá, letí, hřmí, rve, ničí, drtí, boří, vytrhává a vleče s sebou povahy vznešené i bídné, člověka silného i slabocha, kmen stromu i stéblo slámy.

Běda tomu, koho unáší, jako tomu, do koho vráží! Zlomí jednoho i druhého.

Těm, jež unáší, uděluje zvláštní moc. Naplňuje kohokoliv silou událostí; ze všech činí střely. Stavební kámen promění v dělovou kouli a nosiče v generála.

Uvěříme-li jistým předpovědím potměšilé politiky, řekneme, že z hlediska moci je malé vzbouření celkem vítané. Systém: vzbouření upevňuje vládu, pokud ji nesvrhlo. Vláda si vyzkouší vojsko; soustředí měšťanstvo; zpružní svaly policii; zjistí sílu společenské kostry. To je gymnastika; je to skoro hygiena. Vládě se vede po vzbouření jako člověku po masáži.

Před třiceti lety se na vzbouření dívali ještě z jiného hlediska.

Na všechno je teorie, která se sama prohlašuje za ‚zdravý rozum‘; Philinte proti Alcestovi[^38]; prostředkování mezi pravdou a falší; vysvětlování, výtky, trochu vysokomyslné zlehčování, které se domnívá, že je moudrostí, protože je směsí pokárání a odpuštění, a zatím je to jen puntičkářství. Z toho vzešla celá politická škola, zvaná _juste milieu,_ pravý střed. Mezi studenou a horkou vodou je část vody vlažné. Tato škola se svou nepravou hloubkou je jen povrchní, pitvá účinky, aniž ukázala na příčiny, z výše polovědy peskuje znepokojenou ulici.

Tato škola se domnívala, že vzpoury, které se přidružily k roku 1830, ubraly této vznešené události na čistotě. Červencová revoluce byla krásným zadutím lidového větru, po němž se obloha rázem vyjasnila. Ale vzpourami se znovu zatáhlo nebe. Revoluci, jež byla zpočátku tak pozoruhodná svou jednomyslností, proměnily vzpoury v nedůstojné hašteření. V červencové revoluci se jako v každém příliš chvatném pokroku ukázaly skryté trhliny; vzpoura je učinila patrnějšími. Mohlo se říci: „Ach, to se to pokazilo.“ Po červencové revoluci každý cítil osvobození, po vzpourách pohromu.

Každá vzpoura zavírá krámy, sráží cenu státních papírů, děsí burzu, znesnadňuje obchod, kazí výdělky, urychluje úpadky; není peněz, soukromý majetek je znepokojen; veřejný úvěr otřesen, průmysl zaražen, kapitál ustupuje, cena práce klesá, všude je strach; ve všech městech jsou patrny následky. Rozevře se propast. Bylo vypočítáno, že první den vzbouření stojí Francii dvacet miliónů, druhý čtyřicet, třetí šedesát. Třídenní vzpoura přijde na sto dvacet miliónů, což, přihlížíme-li jenom k peněžní stránce, se rovná pohromě, ztroskotání anebo prohrané bitvě, při které by přišlo nazmar loďstvo šedesáti řadových lodí.

Z historického hlediska měly bouře svou osobitou krásu; válka na městském dláždění není méně velkolepá a méně patetická než válka v lesích; v jedné je duše lesů, v druhé srdce měst; jedna má Jeana Chouana a druhá Jeanna[^39]. Vzpoury ozařují červeně, ale zato nádherně všechny nejpůvodnější význačné rysy pařížské povahy: ušlechtilost, oddanost, bouřlivou radost; studenti dokazují, že hrdin­ství se druží s inteligencí, národní garda dosvědčuje svou neob­lomnost, kramáři jsou v táborech, gaménové na baštách, chodci se posmívají smrti. Školy a legie narážely na sebe. A potom, mezi bojujícími je jenom rozdíl věku, je to totéž pokolení; jsou to titíž stoikové, kteří umírají v dvaceti letech za myšlenku a ve čtyřiceti za rodinu. Vojsko, vždycky skleslé v občanských válkách, čelilo odvaze. Tím, že vzpoury byly vzorem statečnosti lidu, strhly i měšťany, aby riskovali.

„To je správné. Ale stojí to všechno za prolitou krev? A k prolité krvi připojte nejasnou budoucnost, ohrožený pokrok, nepokoj mezi nejlepšími, zoufalství poctivých liberálů, spokojenost absolutismu v zahraničí nad ranami, které si revoluce sama zasadila, triumf poražených z roku 1830, kteří říkají: ‚Však jsme to věděli.‘ Přidejte k tomu snad zvětšenou Paříž, ale zato určitě zmenšenou Francii. A připočtěte nakonec k tomu – nesmíme nic zamlčovat – řeže, které příliš zneuctily vítězství zesurovělého pořádku nad zešílevší volností. Vzbouření byla celkem zhoubná.“

Takto hovořila takzvaná moudrost, se kterou se měšťanstvo, takzvaný lid, rádo uspokojuje.

Pokud se nás týká, my zavrhujeme příliš široký a proto velmi pohodlný výraz vzpoura. Rozlišujeme mezi hnutími lidu. Neptáme se, zdali vzpoura stojí tolik jako bitva. Především proč bitva? Zde se objevuje otázka války. Je pohroma války menší než metla vzpoury? A potom, jsou všechny vzpoury metlami? Co na tom, že 14. červenec stál sto dvacet miliónů? Uvedení Filipa V. na španělský trůn přišlo Francii na dvě miliardy. I při stejné ceně dali bychom přednost 14. červenci. Zavrhujeme ostatně tato čísla, která vypadají jako důvody, ačkoliv jsou to pouhá slova. Jakmile dojde ke vzbouření, zkoumáme je samo o sobě. Ve všech námitkách doktrinářů, které jsme právě uvedli, se mluví jenom o účinku; a my hledáme příčinu.

Vymezujeme.

## (2)  
Podstata otázky

Je vzpoura a je povstání; to jsou dva projevy hněvu; jeden chybuje, druhý je v právu. V demokratických státech, jediných, které jsou založeny na spravedlnosti, se často stává, že zlomek společnosti uchvátí moc: tu se. celek zdvihne a v boji za své právo se třeba chopí i zbraně. Všude, kde jde o svrchovanost společnosti, válka celku proti skupině je povstání, kdežto útok skupiny proti celku je vzpoura; podle toho, kdo sídlí v Tuileriích – zda král nebo Konvent –, budou spravedlivě nebo nespravedlivě napadeny. Totéž dělo pochybilo, když bylo namířeno proti davu 10. srpna, a mělo pravdu 14. vendémiairu. Podobnost je zdánlivá, ale podstata je různá; Švýcaři brání bezpráví, Bonaparte brání právo. Ulice nemůže zrušit, co rozhodlo všeobecné hlasování ve své volnosti a svrchovanosti. Stejně je tomu i ve věcech pouhé civilizace; pud davu, včera podezíravý, se může zítra mýlit; táž zloba může být oprávněna proti Terrayovi[^40] a nesmyslná proti Turgotovi. Rozbíjení strojů, plenění skladů, vytrhávání kolejí, boření přístavů, scestné pohyby davů, lid upírající právo pokroku, zavraždění Rama[^41] jeho žáky, kamenování a vyhnání Rousseaua ze Švýcar, to je svévole. Izrael proti Mojžíšovi, Atény proti Fokionovi, Řím proti Scipionovi, to je vzpoura. Ale Paříž proti Bastile, to je povstání. Vojáci proti Alexandrovi, námořníci proti Kryštofu Kolumbovi, to je vzpoura, a bohaprázdná; proč? Protože Alexandros učinil mečem pro Asii to, co Kryštof Kolumbus učinil magnetickou střelkou pro Ameriku. Alexandros jako Kolumbus objevují svět. Tyto světy darované civilizaci rozmnožují světlo tou měrou, že všechna vina je na straně odporu proti němu. Někdy se lid zpronevěří sám sobě. Dav někdy zrazuje lid. Je například něco podivnějšího než dlouhý a krvavý protest podloudníků se solí, zdlouhavé a oprávněné povstání, které se v rozhodné chvíli, v den spásy, v hodině vítězství lidu spolčí s trůnem, obrátí se k chouanství a z odboje _proti_ se stane vzpourou pro? To jsou smutná veledíla nevědomosti. Podloudník se solí unikne královským šibenicím a s provazem na krku vztyčuje bílou kokardu. Zvolání: ‚Pryč s daní ze soli!‘ se změní ve výkřik: ‚Ať žije král!‘

Vrahové z Bartolomějské noci, zářijoví hrdlořezové, avignonští krvežíznivci, vrahové Colignyho[^42], vrahové paní de Lamballe[^43], vrahové Brunovi[^44], pyrenejští banditi, verdeti, cadenetti, tovaryšstvo Jehovovo[^45], rytíři s páskou na rukávě, to všechno je vzpoura. Vendéská válka je velké katolické vzbouření.

Hlas práva v hnutí se pozná, třebas vždycky nestoupá z výbuchů rozvášněného davu; je šílený vztek a jsou puklé zvony; každé zvonění na poplach nezní čistou zvonovinou. Řádění vášní a nevědomosti je něco jiného než otřes pokroku. Povstaňte, budiž, ale jenom tehdy, abyste vzrostli. Ukažte mi, kam jdete. Odboj kráčí jenom vpřed. Každé jiné hnutí je špatné. Každý násilný krok zpět je vzpoura; couvnutí je násilnost spáchaná na lidstvu. V odboji propuká hněv pravdy; z dlažebních kamenů, které povstání vytrhává, srší jiskry práva. Vzpouře však tato dlažba dává jenom své bláto. Danton proti Ludvíku XVI. je odboj; Hébert proti Dantonovi je vzpoura.

Z toho plyne, že odboj může v daném případě být, jak řekl La­fayette, nejsvětější povinností, a vzpoura může být nejosudnějším zločinným útokem. Je také rozdíl v tepelné síle: povstání je často sopkou, vzpoura je často jen hořící slámou.

Vzbouření, jak jsme již řekli, je záležitost mocenská. Polignac je vzpurník; Camille Desmoulins je vládce.

Někdy je odboj vzkříšením.

Protože řešení hlavních politických otázek všeobecným hlasováním je věc čistě moderní a protože všechna předcházející historie čtyř tisíc let je naplněna znásilňováním práva a utrpením lidu, přináší každé dějinné období protest, jakého bylo schopno. Za caesarů nebylo odbojů, ale byl tu satirik Juvenal.

_Facit indignatio_[^46] nahrazuje Gracchy.

Za vlády caesarů byl jeden muž vypověděn do Syeny[^47]; jiný napsal _Anály._[^48]

Nebudeme mluvit o velikánu vykázaném na ostrov Pathmos[^49], který rovněž zahrnuje skutečný svět námitkami ve jménu světa ideálního, vytváří ze svého vidění nesmírnou satiru a vrhá na Řím-Ninive, na Řím-Babylón a na Řím-Sodomu planoucí odlesk apokalypsy.

Jan na své skále je jako sfinga na svém podstavci; můžeme mu nerozumět; je to Žid, ale muž, který píše _Anály,_ je Latinec; řekněme lépe, je Říman.

Neronové vládnou černě, a proto je třeba je také tak vykreslit. Práce pouhým rydlem by byla příliš bledá; do vrypů je třeba napustit zhuštěnou prózu, která leptá.

Despotové nejsou někdy pro myslitele tak docela bezvýznamní. Spoutané slovo je hrozné slovo. Spisovatel zdvojnásobuje a ztrojnásobuje sílu svého pera, přikazuje-li vládce národu mlčet. Z toho mlčení vzejde jakási tajemná plnost, která prosakuje a v mysli se slije ve zvonovinu. Nátlak na historii má za následek historikovu stručnost. Žulová pevnost takové prózy není ničím jiným než nakupením, jež způsobil tyran.

Tyranie nutí spisovatele k zestručnění, které slovo umocňuje. Ciceronská perioda, která taktak vystačí na Verra, otupila by se na Caligulovi. Čím menší je rozpětí věty, tím je rána ráznější. Tacitus myslí s vypětím všech sil.

Poctivost vznešeného srdce, soustředěná ve spravedlnosti a v pravdě, drtí jako blesk.

Mimochodem je třeba poznamenat, že Tacitus nestojí historicky nad Caesarem. Jemu jsou vyhrazeni Tiberiové. Caesar a Tacitus jsou dva postoupné zjevy, jejichž setkání jaksi tajemně nedopustil ten, kdo na jevišti století řídí příchody a odchody herců. Caesar je velký; Tacitus je velký; Bůh ušetřil tyto dva zjevy vzájemného střetnutí. Ten, kdo by chtěl soudit Caesara, mohl by se přenáhlit a ukřivdit mu. To Bůh nechce. Velké války africké a španělské, ničení kilických pirátů, šíření civilizace do Galie, do Británie, do Germánie, ta všechna sláva věnčí Rubikon. V tom je jakási božská ohleduplnost, váhající vydat slavného uchvatitele na milost a nemilost strašnému historikovi; Caesara milostivě ušetřilo Tacitovo pero a géniovi udílí polehčující okolnosti.

Despotismus zajisté zůstane despotismem, i když je to despotismus génia. Za slavných tyranů se šíří zkaženost mravů, ale tento morální mor je ještě šerednější za tyranů podlých. Nic nezastírá hanbu jejich vladařských činů; a karatelé – Tacitus stejně jako Juvenalis – bez námitek políčkují před očima lidského rodu jejich mrzkost.

Řím páchne víc za Vitellia než za Sully. Za Claudia a Domitiana se nízkost mravů rovná hanebnosti tyranů. Sprostota otroků je přímý plod despotův; ta prohnilá svědomí vydechují puch, v němž se odráží pánův obraz; veřejná moc je nečistá; srdce jsou nízká, svědomí jsou mělká, duše jsou sprosté; tak je tomu za Caracally, tak je tomu za Commoda, tak je tomu za Heliogabala, zatímco z římského senátu za Caesara vychází jenom zápach trusu, typický pro orlí hnízda.

A proto Tacitové a Juvenalové přicházejí zdánlivě pozdě; pitvající lékař se objeví v hodinu, kterou mu určí prozřetelnost.

Ale Juvenalis a Tacitus, právě tak jako Izaiáš v dobách biblických a jako Dante ve středověku, to jsou jedinci; vzbouření a odboj čili povstání znamenají dav, který je brzy v neprávu, brzy zas má pravdu.

Nejčastěji vychází vzpoura z pohnutek hmotných; odboj je naproti tomu vždycky jev mravní. Vzbouření je Masaniello[^50]; odboj je Spartakus. Odboj souvisí s duchem, vzpoura se žaludkem. Žaludek se bouří, ač ani on není vždycky v neprávu. Když hrozí hlad, vychází vzpoura – jako např. v Buzançais[^51] – ze správného, vzrušeného a spravedlivého stanoviska. A přece je to vzpoura. Proč? Protože chybila formou, i když měla v jádru pravdu. Byla divoká, byť spravedlivá, byla násilná, byť silná, a přece uhodila nazdařbůh; drtila kráčejíc jako slepý slon; zanechala za sebou mrtvoly starců, žen a dětí; prolila, aniž věděla proč, krev bezbranných a nevinných. Nasytit lid je dobrý cíl, ale pobít ho je špatný prostředek.

I nejodůvodněnější ozbrojená vzepření – 10. srpen stejně jako 14. červenec – začínají stejným zmatkem. Než se rozvine právo, panuje hluk a vzpěnění. Povstání je na začátku vzpourou, jako je řeka zprvu bystřinou. Obyčejně se vlije do oceánu – revoluce. Někdy však přece přichází povstání z vysokých hor, jež ční na mravním obzoru, vychází ze spravedlnosti, moudrosti, rozumu, práva, je složeno z nejčistšího sněhu ideálu, padá dlouho se skály na skálu, odráží nebe ve své průzračnosti, mohutní stem přítoků v důstojný tok triumfu a náhle se ztrácí v nějaké měšťanské bažině jako Rýn v močálu.

To je minulost, budoucnost je jiná. Všeobecné hlasovací právo je proto hodno obdivu, že již v zárodku zahlazuje vzpouru a odzbrojuje povstání, dávajíc mu hlas. Odstranění válek – válek pouličních jako válek o změnu hranic – je nevyhnutelný krok. Ať je dnešek jakýkoliv, mír znamená zítřek.

Měšťanstvo, upřímně řečeno, se málo vyzná v odstínech, kterými se povstání a odboj liší od vzpoury. Pro ně je všechno vzpourou, odporem, prostým a jasným vzepřením psa proti pánovi, štěkáním a chňapáním, pokusem o pokousání, jejž je třeba potrestat řetězem, boudou; a to až do dne, kdy psí hlava, která náhle vzrostla, se nejasně objeví ve stínu jako hlava lví.

Tehdy měšťan křičí: „Ať žije lid!“

Když jsme si toto uvědomili, co řekneme nyní o červnovém hnutí v roce 1832? je to vzpoura? Je to povstání?

Je to povstání.

Může se nám stát, že v tomto zobrazení strašné události řekneme někdy vzpoura, ale pak tím budeme označovat události jenom z povrchu, udržujíce stále rozdíl mezi vzpourou, která je formou, a povstáním, které je podstatou.

Hnutí v roce 1832 mělo ve svém vzplanutí a smutném uhasnutí tolik velikosti, že i ti, kdo v něm vidí jenom vzpouru, mluví o něm s úctou. Pro ně je to jakýsi zbytek roku 1830. Říkají, že se podrážděná obraznost neuklidní za den. Revoluce se nepřetne jedním rázem. Zbývá po ní nutně jakési vlnění, než přejde do úplného klidu jako hora svažující se do roviny. Není Alp bez Jury a Pyrenejí bez Asturského pohoří.

Tato patetická krize soudobých dějin, kterou paměť Pařížanů nazývá _obdobím vzpour,_ je jistě charakteristickou chvílí v bouřlivých dobách století.

A ještě poslední slovo, než se vrátíme k vypravování.

Události, o kterých tu budeme vyprávět, patří k dramatickým a živoucím skutečnostem, jež dějiny často zanedbávají z nedostatku času a místa. Ale je v nich, což znovu zdůrazňujeme, život, tlukot srdce a lidské chvění. Podrobnosti, které jsme snad už vytkli, jsou jakýmisi střípky velkých událostí a ztrácejí se v pozadí historie. Doba nazvaná _obdobím vzpour_ oplývá podrobnostmi tohoto druhu. Soudní vyšetřování, z jiných důvodů než dějiny, neodhalilo, a ani do všech podrobností neprozkoumalo všechno. Mezi známými a uveřejněnými zvláštnostmi vyneseme tedy na světlo věci, o nichž se vůbec nevědělo, skutečnosti, přes něž přešlo zapomenutí jedněch a smrt druhých. Většina herců těchto obrovitých výjevů zmizela; hned příštího dne mlčeli; ale můžeme říci, že to, o čem budeme vyprávět, jsme viděli na vlastní oči. Změníme některá jména, neboť dějiny vypravují, ale neudávají, budeme však malovat jenom pravdu. V knize, kterou píšeme, ukážeme jenom jednu stranu a jednu epizodu a to jistě nejméně známou, dny 5. a 6. června 1832; a učiníme to tak, aby pod chmurným závojem, který pozdvihneme, čtenář zahlédl pravou tvář té strašné politické události.

## (3)  
Pohřeb – příležitost k obrození

Protože už po tři měsíce cholera umrtvovala ducha a jakýmsi chmurným klidem mírnila vření, dozrávala Paříž na jaře 1832 k otřesu. V tom se velkoměsto podobá dělu; je-li nabito, stačí, aby zasršela jiskra, a vyjde rána. V červnu 1832 takovou jiskrou byla smrt generála Lamarqua.

Lamarque byl muž slávy a činu. Osvědčil se postupně za císařství a za restaurace dvojí udatností, potřebnou v obou obdobích, srdnatostí na bojišti i odvážností na řečnické tribuně. Byl výmluvný, jako býval chrabrý; posluchači cítili v jeho slově meč. Jako Foy, jeho předchůdce, tak i Lamarque se po slavném období přísné kázně zastával svobody. Seděl mezi levicí a krajní levicí; dobyl si lásky lidu, protože uznával možnosti budoucího vývoje, a dav si ho oblíbil, protože kdysi věrně sloužil císaři. S hrabaty Gérardem a Drouetem patřil mezi ty, jež Napoleon hodlal povýšit na maršálky; smlouvy z roku 1815 ho pobuřovaly jako osobní urážka. Wellingtona přímo nenáviděl záštím, které se líbilo davu, a po sedmnáct let – sotva si všímaje událostí, které se mezitím zběhly – důstojně truchlil pro Waterloo. V hodince smrti přitiskl k srdci meč, který mu darovali důstojníci stodenní vlády. Napoleonovo poslední slovo bylo _armáda,_ Lamarquovo _vlast._

Jeho blízké smrti se lid obával jako ztráty a vláda jako příležitosti pro opozici. Jeho úmrtí naplnilo národ smutkem. Jako všechno trpké, tak i smutek se může proměnit ve vzbouření. A to se také stalo.

V předvečer a dopoledne 5. června – v den určený k Lamarquovu pohřbu – předměstí Saint-Antoine, jímž měl průvod projít, vypadalo hrozivě. Hlučná spleť uliček kypěla pověstmi. Každý se vyzbrojil, čím jen mohl. Truhláři odnášeli kozlíky svých pracovních stolů, aby mohli vyrážet dveře. Nějaký muž si vyrobil bodlo z háčku na boty, jemuž ulomil konec a pahýl nabrousil. Jiný v horečné nedočkavosti ‚zúčastnit se boje‘ spal již po tři noci v šatech. Tesař jménem Lombier potkal druha, který se ho otázal: _„Kam jdeš?“ „lnu, nemám zbraň.“ „Nu a co?“ „Jdu do tesařské ohrady pro kružidlo.“ „K čemu?“ „Nevím,“_ řekl Lombier. Jakýsi Jacqueline, obratný chlapík, oslovoval všechny dělníky na potkání: „Pojď s námi!“ Platil za ně deset sou za víno a říkal: „Máš práci?“ „Ne.“ „Jdi k Filspierrovi, mezi Montreuilskou a Charonskou bránou, tam je práce dost.“ U Filspierra byly náboje a zbraně. Někteří známí organizátoři _dělali spojku,_ běhali totiž od jednoho ke druhému a svolávali lid. U Barthélemyho, v krčmě u Capela, u Petit-Chapeau, nedaleko brány Trône, pijáci vážně mudrovali. Bylo slyšet, jak si povídají: _„Kde máš bambitku?“ „Pod halenou.“ „A ty?“ „Pod košilí.“_

V ulici Traversière před Rolandovou dílnou a ve dvoře domu Maison-Brûlée před dílnou nástrojaře Berniera si lidé stojící ve skupinách šeptali. Nejohnivější byl jakýsi Mavot. který byl v práci vždycky jenom týden, a pak ho mistři vyhodili, protože „se s ním musili ustavičně hádat“. Mavot byl druhého dne zabit na barikádě v ulici Ménilmontant. Pretot, jemuž bylo také souzeno zemřít v boji, podporoval Mavota a na otázku, jaký je tvůj cíl, odpovídal: „Povstání.“ Dělníci shromáždění na rohu ulice Bercy čekali Lemarina, revolučního agenta pro předměstí Saint-Marceau. Hesla se vyměňovala téměř veřejně.

Tedy 5. června, za deště i slunce, procházel pohřební průvod generála Lamarqua Paříží s obvyklou vojenskou obřadností, z obezřelosti poněkud vystupňovanou. Rakev doprovázely dva pluky s bubny potaženými flórem, se skloněnými ručnicemi, deset tisíc národních gardistů se šavlemi po boku a baterie dělostřelectva národní gardy. Do pohřebního vozu se zapřáhli mladí lidé. Hned za rakví šli důstojníci z Invalidovny a nesli vavřínové větve. A po nich nespočetný, vzrušený a podivný dav, členové společnosti Přátel lidu, právnická a lékařská fakulta, uprchlíci všech národů, prapory španělské, italské, německé, polské, trojbarevné, vodorovně pruhované vlajky, nejrůznější korouhve, děti mávající zelenými ratolestmi, kameníci, tesaři, kteří tehdy právě stávkovali; knihtiskaři, nápadní papírovými čepicemi, kráčeli po dvou po třech a pokřikovali, téměř všichni mávali holemi, někteří šavlemi, šli v nepořádku, a přece jako jedna duše, chvílemi v hloučcích, chvílemi v sevřených řadách. Jednotlivé oddíly si volili své vůdce; jakýsi muž ozbrojený dvěma bambitkami, kterými se docela veřejně honosil, stál mimo, jako by přehlížel řady vojska, které se před ním odvíjely. Ve stromořadí bulvárů, ve větvích stromů, v oknech, na střechách se rojily hlavy mužů, žen i dětí; oči byly plné úzkosti. Ozbrojený průvod táhl ulicemi a uděšený dav přihlížel.

To všechno pozorovala vláda. Pozorovala s rukou na jílci meče. Na náměstí Ludvíka XV. bylo vidět čtyři škadrony karabiníků v sedle, s trubači v čele, s plnými nábojnicemi, s nabitými puškami a mušketami – jen vyrazit; v Latinské čtvrti a v Botanické zahradě byla rozestavěna městská garda; u Vinných sklepů stála škadrona dragounů; polovina 12. pěšího pluku stála na náměstí Grève a druhá na náměstí Bastily; 6. dragounský byl u celestýnského kláštera; dělostřelectvo naplnilo nádvoří Louvru. Ostatní vojsko čekalo v pohotovosti v kasárnách, nepočítáme-li pluky v okolí Paříže. Znepokojená vláda držela v šachu rozjitřené davy svými čtyřiadvaceti tisíci vojáky v městě a třiceti tisíci v okolí.

V průvodu kolovaly podivné řeči. Mluvilo se o legitimistických intrikách; vykládalo se o vévodovi zákupském, jemuž Bůh přisoudil smrt právě ve chvíli, kdy mu dav chtěl nabídnout korunu. Jakýsi člověk, jehož jméno zůstalo neznámo, oznamoval, že v ustanovenou hodinu dva dílovedoucí získaní pro myšlenku revoluce otevřou lidu brány továrny na zbraně. Na obnažených čelech většiny přítomných bylo vepsáno nadšení, ale i sklíčenost. V davu, zmítaném prudkým, ale ušlechtilým pohnutím, bylo však tu a tam vidět i obličeje opravdových zlosynů s odpornými ústy, která říkala: ‚Pojďme drancovat!‘ Některá vření lidu dovedou rozvířit dno bažin tak, až se hladina zakalí mračny bláta. To je zjev, který pro zkušenou policii není ničím novým.

Průvod se s únavnou zdlouhavostí ubíral od domu smutku po bulvárech k náměstí Bastily. Chvílemi pršelo; davu však déšť nevadil. Cestu průvodu poznamenalo i několik incidentů: když rakev vezli kolem Vendômského sloupu, na vévodu Fitz-Jamese, který stál na balkóně a nesmekl před rakví, hodil někdo kamenem, z lidového praporu byl stržen galský kohout a vláčen v blátě, u brány Saint-Martin byl zase raněn jeden četař; důstojník 12. pěšího pluku řekl docela nahlas: _Jsem republikán;_ když pochodovala polytechnická škola, která si vynutila účastenství na pohřbu, ozvaly se výkřiky: Ať žije polytechnika! Ať žije republika! Na náměstí Bastily se z předměstí Saint-Antoine přidaly dlouhé řady výhrůžně vypadajících zvědavců a v davu počalo vřít.

Bylo slyšet, jak jeden muž říká druhému: „Vidíš tamtoho člověka se zrzavou bradkou? Ten upozorní včas, kdy se má střílet.“ Zdá se, že se táž zrzavá bradka objevila v téže úloze při jiném vzbouření, v aféře Quénissetově[^52].

Pohřební vůz projel náměstím Bastily, bral se podél průplavu, přejel malý most a dostal se na prostranství Slavkovského mostu. Tam se zastavil. V té chvíli by byl dav z ptačí perspektivy vypadal jako kometa, jejíž hlava byla na prostranství a jejíž ohon, rozprostřený po nábřeží Bourdon, pokrýval náměstí Bastily a táhl se po bulváru až k bráně Saint-Martin. Okolo pohřebního vozu se utvořil kruh. Nesmírný dav ztichl. Promluvil Lafayette a rozloučil se s Lamarquem. To byla krásná, dojemná chvíle, všechny hlavy se obnažily a všechna srdce se rozbušila. Náhle se uprostřed skupiny objevil černě oděný muž na koni, v ruce měl rudý prapor, jiní říkají, že to byla píka s rudou čapkou. Lafayette odvrátil hlavu. Exelmans[^53] opustil průvod.

Rudý prapor vyvolal bouři a zmizel v ní. Hluk připomínající hukot moře pohnul davem od bulváru Bourdon až k Slavkovskému mostu. Ozvaly se dva úžasné výkřiky: _„Lamarque do Pantheonu!“ „Lafayette na radnici!“_ Za jásotu davu se mladí lidé zapřáhli do vozů a jedni táhli Lamarqua v pohřebním voze přes Slavkovský most a druzí Lafayetta ve fiakru po nábřeží Morland.

V davu, který obklíčil a oslavoval Lafayetta, si lidé ukazovali jakéhosi Němce, Ludvíka Snydera, který se zúčastnil války v roce 1776, bojoval u Trentonu pod Washingtonem a u Brandywinu pod Lafayettem a který později zemřel jako stoletý stařec.

Zatímco na levém břehu městská jízda postoupila a zatarasila most, přijeli po pravém břehu od celestýnského kláštera dragouni a rozvinuli se podél nábřeží Morland. Dav, který vezl Lafayetta, je náhle v ohbí nábřeží spatřil a počal křičet: Dragouni! Dragouni! Dragouni postupovali krokem, mlčky, s bambitkami v sedelních pouzdrech, se šavlemi v pochvách, s mušketami na řemenech, se zachmuřeným očekáváním ve tvářích.

Zastavili se na dvě stě kroků od malého mostu. Fiakr, v němž seděl Lafayette, dojel až k nim, jejich řady se otevřely, dovolily mu projet a zavřely se za ním. V té chvíli se dragouni srazili s davem. Ženy se v hrůzném zmatku daly na útěk.

Co se stalo v té osudné vteřině? Nikdo to nedovedl říci. Temná chvíle, kdy se srazí dvě mračna. Jedni vypravují, že směrem od Arzenálu se ozvalo troubení k útoku, že jakýsi chlapec bodl dragouna dýkou. Pravda je, že se náhle ozvaly tři výstřely, z nichž první zabil velitele škadrony Choleta, druhý hluchou stařenu, která v ulici Contrescarpe zavírala okno, a třetí propálil epoletu nějakému důstojníkovi; jakási žena vykřikla: _„Začínají příliš brzy!“ a_ již se na druhé straně proti nábřeží Morland objevila a tryskem blížila další škadrona dragounů, která už čekala v kasárnách a s obnaženými šavlemi se hnala ulicí Bassompierre a bulvárem Bourdon, smetajíc všechno, co jí stálo v cestě. Tím je řečeno vše, bouře se rozpoutává, kamení prší, třaskají výstřely, mnoho lidí se vrhá z břehu dolů a brodí se malým, dnes už zasypaným ramenem Seiny; v tesařských ohradách na ostrově Louviers, v hotové to tvrzi, se ježí davy bojovníků; vytrhávají kůly, střílejí z bambitek, budují barikádu, mladí lidé, zprvu zatlačení, ženou se s pohřebním vozem přes Slavkovský most a napadají městskou gardu, přibíhají karabiníci, dragouni sekají šavlemi, dav se rozbíhá na všechny strany, bojovný pokřik letí do čtyř úhlů Paříže, lidé volají: Do zbraně!, zmateně pobíhají, porážejí se, utíkají, stavějí se na odpor. Hněv roznáší vzbouření, jako vítr rozdmýchává oheň.

## (4)  
Vření dávných dob

Nic není podivnějšího nad první rozvíření vzpoury. Všechno vybuchuje najednou. Předpovídalo se to? Ano. Připravovalo se to? Ne. Odkud to tedy vychází? Z dlažby. Odkud to padá? Zčistajasna. Tady má povstání ráz připravenosti, jinde zas je improvizací. Kdokoli se může zmocnit proudu lidí a vést jej, kam se mu zachce. Je to hrůzný počátek, do něhož se mísí jakýsi druh strašné rozjařenosti. Nejdříve hluk, zavírají se krámy, mizí výklady obchodníků; potom osamělé výstřely; lidé utíkají; na vrata dopadají údery pažeb; slyšíte, jak se na dvorech domů smějí služebné a říkají: „_Něco se semele!“_

Neuplynulo ještě ani čtvrt hodiny, a už mela začala hned na dvaceti různých místech Paříže téměř najednou:

– v ulici Sainte-Croix-de-la-Bretonnerie vstoupilo do krčmy asi dvacet mladých mužů, vousatých a s dlouhými vlasy, a zanedlouho z ní vyšli s vodorovně pruhovaným trojbarevným praporem se smuteční rouškou; v čele kráčeli tři ozbrojení chlapíci, jeden měl šavli, druhý pušku a třetí píku;

– v ulici Nonnains-d’Hyères měšťan, pěkně oblečený, zavalitý, se zvučným hlasem, lysou lebkou, se zdviženým čelem, černou bradou a drsnými kníry, které se nikdy nesčešou dolů, mimojdoucím veřejně nabízel náboje;

– v ulici Saint-Pierre-Montmartre nesli muži s vykasanými rukávy černý prapor, na němž bylo bílými písmeny napsáno: _Republiku nebo smrt;_ v ulici Jeûneurs, v ulici Cadran, v ulici Montorgueil, v ulici Mandar se objevovaly skupiny mávající prapory, na nichž bylo zlatým písmem napsáno slovo _sekce_ s číslem. Jeden z těchto praporů byl červený a modrý s nepatrným bílým proužkem uprostřed;

– na bulváru Saint-Martin vyloupili továrnu na zbraně a tři zbrojířské krámy, první v ulici Beaubourg, druhý v ulici Michel-le-Comte, třetí v ulici Temple. V několika minutách se tisíce paží chopilo dvou set třiceti pušek, které téměř všechny byly dvouhlavňové, čtyřiašedesáti šavlí a třiaosmdesáti bambitek. Aby se ozbrojilo více lidí, bral si jeden ručnici a druhý bodák;

– na nábřeží Grève vnikli mladí lidé ozbrojení mušketami do bytů, v nichž byly samotné ženy, aby odtamtud mohli střílet, leden z nich měl mušketu s kolečkem. Zazvonili, vstoupili a počali chystat patrony. Neznámá žena vypravovala: _„Nevěděla jsem, jak patrony vypadají, až mi to můj řekl;“_

– v ulici Vieilles-Haudriettes vrazil dav do obchodu se starožitnostmi a vzal tam jatagany a turecké zbraně;

– v ulici Perle ležela mrtvola zastřeleného zedníka.

Na pravém břehu, na levém břehu, na nábřeží, na bulvárech, v Latinské čtvrti, v okolí tržnice četli potom udýchaní mužové, dělníci, studenti a členové sekcí provolání a křičeli; „Do zbraně!“ Přeráželi svítilny, odpřahali vozy, vytrhávali dlažbu, bořili, páčili domovní dveře, vyvraceli stromy, prohledávali sklepy, vyvalovali sudy, hromadili dlažební kostky a stavební kvádry, kusy nábytku, prkna, stavěli barikády.

Nutili měšťany, aby jim pomáhali. Vcházeli do bytů, žádali na ženách šavle a pušky nepřítomných manželů a na dveře psali křídou: _zbraně vydány._ Někteří stvrzovali příjem pušky a šavle a říkali: _„Zítra si pro ně pošlete na radnici.“_ Na ulicích odzbrojovali osamělé stráže a národní gardisty ubírající se k vytčenému stanovišti. Důstojníkům strhávali nárameníky. V ulici Cimetière-Saint-Nicolas pronásledovala tlupa ozbrojená holemi a rapíry důstojníka národní gardy, který se stěží ukryl v jednom domě a dostal se odtamtud teprve v noci v přestrojení.

Ve čtvrti Saint-Jacques se rojili studenti ze svých kolejí a ubírali se buď nahoru ulicí Saint-Hyacinthe do kavárny Pokrok nebo dolů do kavárny „U sedmi kulečníků“ v ulici Mathurins. Tam stáli na patnících přede dveřmi mladí lidé a rozdělovali zbraně. V ulici Transnonain si rozebrali staveniště, aby mohli stavět barikádu. Na jediném místě, na rohu ulic Sainte-Avoye a Simon-le-Franc se obyvatelé postavili proti povstání a sami barikádu zbořili. Jenom na jednom místě povstalci ustoupili; opustili započatou barikádu v ulici Temple, a když několikrát vystřelili na oddíl národní gardy, dali se na útěk ulicí Corderie. Oddíl našel na barikádě rudý prapor, balíček patron a tři sta kulí do bambitek. Národní gardisté roztrhali prapor a cáry roznesli na špičkách bajonetů.

Všechno, co tu pomalu a postupně vypravujeme, se událo na­jednou na všech stranách města za hrozného hluku, jakoby za stálého blýskání a souvislého, nepřetržitého hromobití.

Ani ne za hodinu vyvstalo jen v okolí tržnice ze země sedmadvacet barikád. Uprostřed byl pověstný dům číslo 50, tvrz dělnického velitele Jeanna a jeho sto šesti druhů; tento dům měl po jedné straně barikádu u Saint-Merry a druhou v ulici Maubuée a ovládal tři ulice – ulici Arcis, ulici Saint-Martin a ulici Aubry-le-Boucher, proti které stál průčelím. Dvě barikády postavené do pravého úhlu se obracely z ulice Montorgueil do ulice Grande-Truanderie a z ulice Geoffroy-Langevin do ulice Sainte-Avoye. A to nevypočítáváme nesčetné barikády v ostatních dvaceti pařížských čtvrtích, v Marais, na pahorku Sainte-Geneviève; v ulici Ménilmontant stála barikáda, na níž bylo vidět vrata vytržená z veřejí; jiná barikáda byla u Nemocniční lávky – tři sta kroků od policejní prefektury – a byla zbudována z vypřaženého a převrženého vozu.

Na barikádě v ulici Ménétriers rozdával dobře oblečený muž peníze pracujícím. Na barikádě v ulici Grenéta se objevil jezdec a muži, který byl asi náčelníkem barikády, odevzdal svitek, jenž vypadal jako svitek peněz. _„Zde máte,“_ pravil _„na zaplacení výloh, vína a ostatních potřeb.“_ Jakýsi světlovlasý mladík bez nákrčníku chodil od barikády k barikádě a oznamoval hesla. Jiný s vytasenou šavlí a s modrou policejní čapkou na hlavě rozestavoval hlídky. Uvnitř, za barikádami, se hospody a vrátnice domovníků proměnily ve strážnice. Vzbouření si ostatně počínalo podle pravidel vědecké vojenské taktiky. Výborně byly zvoleny úzké, nestejnoměrné, křivolaké uličky, plné rohů, zákrutů, zvláště okolí tržnic, spleť ulic, zamotanější než les. Společnost Přátel lidu se postavila, jak se tehdy říkalo, do čela povstání ve čtvrti Sainte-Avoye. U muže, který byl zabit v ulici du Ponceau, se našel plán Paříže.

Ale skutečného řízení se ujal nevídaný zápal, který byl ve vzduchu. Povstání rázem jednou rukou nastavělo barikády a druhou se zmocnilo téměř všech strážnic vojenské posádky. Ani ne za tři hodiny povstalci, jako když se zapálí vysypaný proužek střelného prachu, zaplavili a zabrali na pravém břehu Arzenál, radnici na náměstí Royale, celou čtvrt Marais, Popincourtovu továrnu na zbraně, Galiote, Vodárnu a všechny ulice v okolí tržnic i na levém břehu kasárny Vysloužilců, Sainte-Pélagie, náměstí Maubert, prachárnu Deux-Moulins a všechny brány. V pět hodin večer už byly pány náměstí Bastily, Lingerie, Blanc-Manteaux; jejich přední stráže se dotýkaly náměstí Victoires a ohrožovaly Banku, kasárny Petits-Pères a poštu. Třetina Paříže se vzbouřila.

Na všech stranách se rozvinul gigantický boj; po prohledávání domů, po chvatném zabírání zbrojířských krámů pokračoval zápas, který započal házením kamení a střelbou z ručnic.

K šesté hodině večer se průchod Saumon proměnil v bitevní pole. Na jednom konci byli povstalci, na druhém vojsko. Stříleli od mříže k mříži. Pozorovatel, milovník snů, spisovatel této knihy, který se přišel na tuto sopku podívat zblízka, se v této ulici octl ve dvojím ohni. Chtěl-li se uchránit před kulemi, nezbylo mu nic jiného než ukrýt se za vypuklinu polovičních sloupů, které oddělovaly krámy; dobře půl hodiny se nacházel v tomto choulostivém postavení.

Zatím bylo svoláváno vojsko, národní gardisté se oblékali a narychlo vyzbrojovali, legie vycházely z radnic, pluky pochodovaly z kasáren. Naproti průchodu Ancre probodli dýkou bubeníka. Jiného bubeníka napadlo v ulici Cygne třicet mladíků, provrtali mu buben a vzali šavli. Jiný byl zabit v ulici Grenier-Saint-Lazare. V ulici Michel-le-Comte padli tři důstojníci, jeden za druhým. Někteří městští gardisté zranění v ulici Lombards ustupovali.

Před Cour-Batave našel oddíl národních gardistů rudý prapor s tímto nápisem: _Republikánská revoluce čís. 127._ Byla to skutečně revoluce?

Vzbouření si utvořilo ze středu Paříže jakousi neproniknutelnou křivolakou obrovitou tvrz.

Tam bylo ohnisko, tam zřejmě bylo řešení na dosah. Všechno ostatní byly pouhé přestřelky. Ještě se tam nebili, což bylo důkazem, že se všechno rozhodne právě tam.

U některých pluků byli vojáci nespolehliví, čímž se krize ještě hrozivě komplikovala. Vzpomínali na jásot, s jakým v roce 1830 přijal lid neutralitu 53. řadového pluku. Dva odvážní a zkušení mužové, kteří se osvědčili ve velkých válkách, maršál de Lobau a generál Bugeaud, veleli vojsku. Bugeaud byl pod Lobauem. Obrovské hlídky, tvořené z praporu řadového vojska sevřeného setninami národní gardy a vedené policejním komisařem opásaným stuhou, prohledávaly ulice vzbouřenců. Vzbouřenci zase stavěli stráže na rohy ulic, v koutech křižovatek a odvážně vysílali hlídky před barikády. Protivníci se pozorovali navzájem. Vláda se zbraní v ruce váhala; noc se blížila a na Saint-Merry se ozvalo zvonění na poplach. Tehdejší ministr války, maršálek Soult, který prožil Slavkov, smutně k tomu ke všemu přihlížel.

Tyto staré námořní vlky, zvyklé na různé obraty a vyškolené v taktice – v tomto kompasu všech bitev –, vyvedla dokonale z rovnováhy ona nesmírná pěna, které se říká hněv lidu. Revoluční vítr nelze chytat do plachet.

Členové městské národní gardy se dostavovali spěšně a v nepořádku. Prapor 12. lehkého pluku se poklusem blížil od Saint-Denis; 14. řadový přicházel z Courbevoie; u Carrouselu se postavily baterie vojenské školy; z Vincennes se valila děla.

Tuilerie osaměly. Ludvík Filip byl naprosto klidný.

## (5)  
Zvláštnost Paříže

Jak jsme již řekli, viděla Paříž v minulých dvou letech nejedno povstání. Odmyslíme-li si vzbouřené čtvrti, tváří se Paříž za vzpoury kupodivu neobyčejně klidně. Paříž si rychle zvyká na všechno – je to pouhé vzbouření – a Paříž má tolik práce, že se pro podobnou maličkost nedá vyrušit. Takovou podívanou mohou poskytnout jenom obrovitá města. Jenom nesmírná prostranství mohou v sobě chovat jak občanskou válku, tak zároveň jakýsi podivný klid. Když pařížský lid povstává, když zarachotí bubny a když nastupuje vojsko a troubí se na poplach, kramář jenom řekne:

„Zdá se, že v ulici Saint-Martin se to mele.“

Anebo: „To v předměstí Saint-Antoine!“

A často bezstarostně dodává:

„Tam někde.“

Později, když lze rozeznat trhavý a ponurý rachot mušket a hromadné výstřely čet, kramář podotkne:

„Jde to tuhého? A vida! Jde do tuhého!“

Za chvíli, když se vzpoura blíží a vzmáhá, honem zavírá krám a rychle navléká stejnokroj, to jest zboží uloží do bezpečí a život vydá v nebezpečí.

Střílejí na sebe na křižovatkách ulic, v průchodech, ve slepých ulicích; dobývají, ztrácejí a znovu dobývají barikády; krev teče; kartáčové náboje dělají díry do domovní omítky; kulky zabíjejí lidi v přístěncích, alkovnách, mrtvoly pokrývají dlažbu. A o několik ulic dál slyšíte nárazy kulečníkových koulí v kavárnách.

Zvědavci hovoří a smějí se na dva kroky od ulic, v nichž zuří válka; divadla jsou otevřena a hrají vaudevilly; jezdí fiakry; chodci jdou k obědu do města. Někdy se to děje i ve čtvrti, kde se bijí. V roce 1831 ustala přestřelka, aby mohl projít svatební průvod.

Při povstání 12. května 1839 se v ulici Saint-Martin objevil drobný a neduživý stařec, táhl ruční vozík s vlajícím trojbarevným hadrem nahoře a na vozíku měl láhve naplněné jakousi tekutinou; přecházel od barikády k vojsku a od vojska k barikádě, nestranně nabízel skleničku vody z lékořice hned obhájcům vlády, hned přívržencům bezvládí.

Nic nenajdete zvláštnějšího; je to vzbouření čistě pařížské, jaké se nenajde v žádném jiném městě. K tomu je zapotřebí dvou věcí: velikosti Paříže a jejího veselí. A navíc – města Voltairova i Napo­leonova.

Ale tenkrát za vzpoury 5. června 1832 pocítila Paříž cosi patrně silnějšího, než byla sama. Dostala strach. Všude, i v nejvzdálenějších i nejméně ‚zúčastněných‘ čtvrtích, byly dveře, okna i okenice za bílého dne zavřeny. Odvážní lidé se ozbrojili, zbabělci se ukryli. Bezstarostný a spěchající chodec se vytratil. Nejedna ulice zela prázdnotou jako ve čtyři hodiny ráno. Roztrušovaly se poplašné podrobnosti a šířily se neblahé zprávy – že prý se červení zmocnili Banky; jenom v kostele kláštera Saint-Merry se prý jich šest set zahradilo a zatarasilo; že řadové vojsko není spolehlivé; že Armand Carrel navštívil maršálka Clauzela a že maršál mu poradil: „Především musíte sestavit pluk;“ že Lafayette onemocněl, ale že jim přesto řekl: „_Jsem váš. Půjdu s vámi všude, kde budete mít pro mne židli,“ a_ že bude třeba mít se na pozoru: že v noci budou lidé drancovat osamělé domy na odlehlých místech Paříže (zde možno rozeznat přehnanou obraznost policie, této Anny Radcliffové[^54] míchající se do záležitostí vlády); že v ulici Aubry-le-Boucher byla postavena baterie; že Lobau a Bugeaud se dohodli a že o půlnoci nebo nejpozději za svítání vyrazí čtyřmi proudy proti středu vzpoury, první že půjde od náměstí Bastily, druhý od brány Saint-Martin, třetí z náměstí Grève a čtvrtý od tržnice; že vojsko patrně vyklidí Paříž a stáhne se na Martovo pole; že nikdo neví, co se stane, ale tentokrát že jde do tuhého. Mnoho se mluvilo o nerozhodnosti maršálka Soulta. Proč je nenapadne ihned? Jistě ho události vážně zaujaly. Zdálo se, že starý lev patrně větří ve stínu neznámou obludu.

Nastal večer, divadla se neotvírala; hlídky podrážděně přecházely; prohledávaly chodce; zastavovaly podezřelé. Do devíti hodin zatkly osm set lidí; policejní prefektura byla přecpána, věznice Conciergerie také a vězení Force jakbysmet. V Conciergerie bylo dlouhé podzemí, kterému se říká Pařížská ulice, postláno otýpkami slámy, na nichž leželo mnoho uvězněných, k nimž odhodlaně mluvil Lagrange, muž z Lyonu. Sláma drcená ležícími lidmi šustila, jako když spustí lijavec. Jinde leželi zatčení pod širým nebem, na nádvořích, jedni na druhých. Všude úzkost a jakési chvění, v Paříži neobvyklé.

Lidé se zatarasovali v domech; ženy a matky byly znepokojeny; všude bylo slyšet jen: _„Ach Panebože!“ „Nevrátil se.“_ V dálce se ozývalo občasné rachocení povozů.

Přede dveřmi svých domovů naslouchali lidé hluku, křiku, hlomozu, ztlumenému a nejasnému dunění, o nichž se říkalo: _„To je jízda,“_ nebo _„To ujíždějí muniční vozy.“_ Naslouchali zvukům trubky, bubnu, palbě a zvláště žalostnému poplašnému zvonění ze Saint\-Merry. Slyšeli první výstřel z děla. Na nárožích se objevovali ozbrojení lidé a zase mizeli křičíce: „Vraťte se domů!“ A spěchali zavřít dveře na závoru. Říkalo se: „Jak to skončí?“ S příchodem noci se Paříž stále chmurněji zbarvovala strašným plápolem vzpoury.

</section>

<section>

[^38]: Postavy z Molièrova _Misantropa_ – smířlivý a shovívavý Philinte je kontrastem upřímného, poctivého a nekompromisního Alcesta.

[^39]: Dělník, jeden z hlavních bojovníků na barikádách z června 1832.

[^40]: Pro zneužívání vysokého úřadu ve správě financí za Ludvíka XIV. byl Terray nahrazen Turgotem, který se snažil dřívější stav napravit.

[^41]: Humanistický učenec Ramus byl zavražděn ve své koleji o Bartolomějské noci při pronásledování protestantů.

[^42]: Admirál Coligny, vynikající Vojevůdce a hlava franc. protestantů, zákeřně zavražděný Němcem Besmem v Bartolomějské noci.

[^43]: Paní de Lamballe, přítelkyně Marie Antoinetty, zabita a potupně zohavena v r. 1792 (vrah prý spolkl její srdce).

[^44]: Generál Brune, který se vyznamenal v napoleonském tažení do Itálie a Holandska (dobyl Stralsund), byl úkladně zavražděn za bílého teroru v Avignonu.

[^45]: Vesměs roajalistické kontrarevoluční skupiny na jihu Francie.

[^46]: Rozhořčení kuje (z lat. verše Juvenalova: Chybí-li talent, kuje verš rozhořčení; Satiry I, 79).

[^47]: Město v Egyptě, kam prý byl vypovězen satirik Juvenalis.

[^48]: Dílo Tacitovo sepsané za kruté vlády Neronovy.

[^49]: Sv. Jan napsal na ostrově Pathmu Apokalypsu (Zjevení sv. Jana).

[^50]: Vůdce neapolské vzpoury v r. 1647.

[^51]: JV od Toursu; v r. 1847 tam vypukly nepokoje kvůli špatnému zásobování.

[^52]: Pilař, který spáchal v roce 1841 atentát na vévodu Orleánského a aumalského.

[^53]: Generál, člen horní sněmovny v r. 1832.

[^54]: Anglická spisovatelka hrůzostrašných románů.

</section>
