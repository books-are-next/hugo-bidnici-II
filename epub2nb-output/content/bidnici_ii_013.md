---
title: KNIHA ŠESTÁMalý Gavroche
contentType: prose
---

## _(1)  
Svévolné šibalství větru_

  

Zatímco montfermeilská krčma pomalu upadala a potápěla se, nikoliv do propasti finančního úpadku, ale do stoky dloužků, měli manželé Thénardierovi od roku 1823 ještě dvě děti, dva chlapce. Tedy dohromady pět dětí; dvě děvčata a tři chlapce. To bylo mnoho.

Thénardierová se zbavila dvou posledních ještě v útlém věku, a to se zvláštním štěstím.

Zbavila, to je pravé slovo. V té ženě byla jen část přirozenosti. Úkaz ostatně dosti častý. Tak jako maršálka de la Mothe-Houdancourt, byla i Thénardierová matkou jen svým dcerám. U nich končilo její mateřství. Nenávist k lidskému pokolení začínala u synů. Její zloba byla vůči vlastním synům silně vyhrocena a v tom bodu bylo její srdce neblaze nepřístupné. Jak jsme viděli, nenáviděla nejstaršího; druhé dva si hnusila. Proč? Proto. Nejhroznější důvod a odpověď, již nelze vůbec rozebírat: Proto.

„Nepotřebuji, aby mi tady vřískaly děti,“ říkala tato matka.

Vysvětleme, jak se Thénardierovům podařilo zprostit se svých dvou posledních dětí a dokonce z toho mít užitek.

Služce Magnonové, o které jsme mluvili o několik stránek výše, se podařilo vyloudit na starém Gillenormandovi důchod pro své dvě děti. Bydlila na nábřeží Celestýnů na rohu starobylé uličky Petit-Musc, která se namáhala, seč byla, aby napravila svou špatnou pověst. Vzpomínáme si na velkou záškrtovou epidemii, která před pětatřiceti lety trápila pobřežní čtvrti kolem Seiny v Paříži a jíž věda použila k rozsáhlým pokusům s vdechováním kamence – dnes jsme je s úspěchem nahradili zevním natíráním jódovou tinkturou. V epidemii ztratila Magnonová oba své docela malé chlapce týž den, jednoho ráno a druhého večer. To byla pohroma. Děti měly totiž pro matku velkou cenu; představovaly osmdesát franků měsíčního příjmu. Těch osmdesát franků jménem pana Gillenormanda velmi svědomitě vyplácel jeho výběrčí důchodů, pan Barge, sluha na odpočinku, v ulici Roi-de-Sicile. Úmrtím dětí byla renta pohřbena. Proto hledala Magnonová výpomoc. V temném společenstvu zla, v němž měla svůj díl, se všechno ví, všichni zachovávají tajemství a navzájem si vypomáhají. Magnonová potřebovala dvě děti; Thénardierová dvě měla. Totéž pohlaví, totéž stáří. Dobrá pomoc pro jednu, výhodné umístění pro druhou. Malí Thénardierovi se proměnili v malé Magnony. Magnonová se odstěhovala z nábřeží Celestýnů a našla si byt v ulici Clocheperce. Totožnost se v Paříži váže k osobnosti tak dlouho, dokud se člověk nepřestěhuje z ulice do ulice.

Občanské úřady nic nevyšetřovaly, protože nebyly na nic mimořádného upozorněny, a tak se výměna dětí uskutečnila zcela prostě. Thénardier žádal za půjčení dětí jenom deset franků měsíčně; Magnonová mu je slíbila a také řádně platila. Pochopitelně i pan Gillenormand platil dál. Každého půl roku přicházel, aby se podíval na maličké. Nezpozoroval žádnou změnu.

„Pane,“ říkala mu Magnonová, „jak se vám podobají, jako by vám z oka vypadli!“

Thénardier, kterému bylo lehké se převtělovat, chopil se příležitosti a stal se Jondrettem. Jeho dvě dcery a Gavroche měli stěží tolik času, aby si všimli, že mají dva bratříčky. Na určitém stupni bídy je člověk zachvácen jakousi zrakovou necitlivostí a vnímá lidi jako přízraky. Nejbližší příbuzní jsou pro něho neurčitými tvary stínu, sotva rozeznatelnými od mlhavého pozadí života, a snadno splývají s neviditelnem.

Večer toho dne, kdy Thénardierová dodala Magnonové své dva hošíčky s velmi přesně vyjádřenou ochotou, že se jich navždycky zříká, měla – anebo je alespoň předstírala – výčitky svědomí. Řekla muži:

„Ale takhle přece opouštím vlastní děti!“

Thénardier, jako vždycky odměřený a netečný, rozleptal hryzení jejího svědomí těmito slovy:

„Jean Jacques Rousseau to dělal líp!“

Mateřské výčitky se proměnily v neklid:

„A co když na to přijde policie? Řekni, Thénardiere, to se smí, co jsme tu provedli?“

Thénardier odpověděl:

„Všechno se smí. Nikdo si toho celkem ani nevšimne. Ostatně nikdo nemá zájem, aby si zblízka prohlížel děti, které nemají ani findu.“

Magnonová byla zloduch jaksi z lepších vrstev. Pěkně se strojila. Sdílela svůj byt, opatřený titěrným a bídným nábytkem, s prohnanou anglickou zlodějkou, která se pofrancouzštila. Tato Angličanka, která v Paříži zdomácněla, se doporučovala svými styky s velmi bohatými lidmi a byla důvěrně obeznámena s medailemi v bibliotéce a s démanty slečny Marsové;[^29] později se proslavila v soudních spisech. Říkalo se jí _mamzel Miss._

Oba chlapci, kteří připadli Magnonové, si nemohli stěžovat. Pro osmdesát franků, které vynášeli, byli chráněni jako všechno, co nese užitek; nová matka je dobře šatila, docela dobře živila, zacházela s nimi téměř jako s ‚mladými pány‘, bylo jim lépe u nevlastní matky než u pravé. Magnonová dělala dámu a nikdy před nimi nemluvila hantýrkou.

Tak minulo několik let. Thénardier dobře prorokoval.

Když mu jednou Magnonová vyplácela smluvených deset franků měsíčního příjmu, řekl:

„Bude zapotřebí, aby jim otec dal vychování.“

Ale náhle byla ubohá děcka, dosud jakžtakž chráněná, i když zlým osudem, prudce vržena do života a donucena, aby se jím sama protloukala.

Hromadné zatýkání zločinců, k jakému došlo v Jondrettově doupěti, bylo pochopitelně spojeno s domovními prohlídkami a dalším a dalším zatýkáním. Pro temné skrývající se protispolečenské živly to byla hotová pohroma, protože jedna taková příhoda přivolá další katastrofy v podsvětí. Pohroma Thénardierových strhla s sebou také Magnonovou.

Jednoho dne, krátký čas poté, co Magnonová dala Eponině dopis týkající se ulice Plumet, došlo v ulici Clocheperce k nenadálé policejní prohlídce; Magnonová byla zatčena stejně jako mamzel Miss, a všichni podezřelí nájemníci uvázli v zatažené síti s nimi. Oba chlapečkové si mezitím hráli na dvorku a o vpádu policie nic nevěděli. Když se chtěli vrátit, našli zavřené dveře a prázdný dům. Příštipkář, který měl krámek naproti, je zavolal a dal jim papír, který jim zanechala jejich maminka. Na papírku byla adresa:

Pan Barge, výběrčí důchodů, ulice Roi-de-Sicile, číslo 8.

Muž z krámku jim řekl:

„Vy už tady nebydlíte. Jděte tam. Je to docela blízko. První ulice vlevo. Ptejte se na cestu s tímto papírkem.“

Děti odešly, starší vedl mladšího a držel v ruce papírek, který jim měl ukázat cestu. Bylo mu zima a jeho zkřehlé prstíčky svíraly papír jen málo a špatně jej držely. Na rohu ulice Clocheperce mu jej vytrhl vítr, a protože se stmívalo, nemohlo jej dítě nalézt.

A tak se děti daly na bludnou cestu ulicemi nazdařbůh.

## (2)  
Malý Gavroche těží z Napoleona Velikého

  

Pařížské jaro je často doprovázeno ostrými a drsnými větry, při nichž člověk zrovna nemrzne, ale přesto řádně prokřehne; ostré větry znepříjemňují nejkrásnější dny a působí jako průvan ledového vzduchu, který vniká do vyhřátého pokoje štěrbinami oken nebo nedovřenými dveřmi. Vypadá to, jako by nevlídná vrata zimy zůstala pootevřena a jimi táhlo. Na jaře roku 1832, kdy propukla první velká epidemie v Evropě, byly tyto vichřice úpornější a pichlavější než kdy jindy. Byla to vrata ještě ledovější než pootevřená vrata zimy. Byla to brána smrti. V studených větrech bylo cítit dech cholery.

Z meteorologického hlediska měly ledové větry tu zvláštnost, že nikterak nevylučovaly silné elektrické napětí. Tenkrát totiž řádily časté bouřky provázené hromem a bleskem.

Jednou večer, kdy foukal severák tak neurvale, že se zdálo, jako by se vracel leden, a měšťané zase vytahovali teplé kabáty, malý Gavroche, ačkoli pořád vesele jektal zuby, stál jako u vytržení před vlásenkářským krámem v okolí Orme-Saint-Gervais. Byl zachumlán do ženského vlněného šálu, který bůhvíkde sebral a do něhož byl až po nos zabořen. Vypadalo to, jako by se malý Gavroche obdivoval voskové panně s velkým výstřihem; učesaná byla jako nevěsta s věnečkem pomerančovníku, otáčela se za výkladní skříní a usmívala se na chodce mezi dvěma lampami; ve skutečnosti však pozoroval krám, aby vyzkoumal, nemohl-li by ve výloze ‚štípnout‘ kousek mýdla, který by ihned prodal za jeden sou předměstskému ‚kadeřníkovi‘. Často se mu poštěstilo se za takové kousky naobědvat. Tuto zvláštní práci, pro niž měl vlohy, Gavroche nazýval ‚holením holičů‘.

A jak tak pozoroval nevěstu a přitom šilhal po kousku mýdla, brumlal si mezi zuby:

„Úterý.“

„V úterý ne.“

„Nebo přece jen v úterý?“

„Možná že v úterý.“

„Ano, v úterý.“

Nikdo se nikdy nedověděl, k čemu se samomluva vztahovala.

Souvisela-li náhodou se dnem, kdy Gavroche naposled obědval, bylo to tři dny, protože byl pátek.

Holič, jehož krám byl vytápěn znamenitými kamny, holil zákazníka a chvílemi vrhal stranou pohled na nepřítele, zmrzlého a drzého gaména, jehož ruce sice vězely v kapsách, ale jehož důvtip odhaloval nepochybně podšívku.

Zatímco Gavroche pozoroval nevěstu, výkladní skříň a anglické mýdlo Windsor, dvě malé děti nestejné výšky, dost čistě oděné a ještě mnohem menší než on, jedno asi sedm a druhé asi pět let, bázlivě stiskly kliku do krámu, prosíce, nevědouce o co, snad o almužnu, tak plačtivým mumláním, že se to podobalo spíš nářku než prosbě. Oba mluvili najednou, jejich slovům nebylo rozumět, protože mladší stále vzlykal a staršímu cvakaly zuby zimou. Holič se obrátil se zuřivou tváří, a aniž odložil břitvu, odstrkoval levou rukou staršího a kolenem mladšího; vystrčil je na ulici, zavřel zase dveře a řekl:

„Pro nic za nic mi sem vpustí zimu.“

Děti se vydaly plačky na další cestu. Ale přihnal se mrak a rozpršelo se.

Malý Gavroche je dohonil a oslovil je:

„Co je vám, usmolenci?“

„Nemáme kde spát,“ odpověděl starší.

„To je všechno?“ řekl Gavroche. „To je toho. Copak se pro tohle pláče? Jste oslíci.“

Pak změnil tón posměvačné převahy a promluvil s nádechem dojaté svrchovanosti a laskavě jim nabízel ochranu: „Mrňouskové, pojďte se mnou.“

„Ano, pane,“ řekl starší.

Obě děti šly za ním, jako by šly za arcibiskupem. Přestaly plakat.

Gavroche je vedl vzhůru ulicí Saint-Antoine směrem k náměstí Bastily.

Cestou pohlédl rozhořčeně zpátky k holičskému krámu.

„Ten pižlal nemá srdce,“ hučel. „To bude nějaký Anglán.“

Nějaká holka se hlasitě rozřehtala, když viděla kráčet všechny tři husím pochodem s Gavrochem v čele. Ten smích ovšem nesvědčil o úctě k jejich skupině.

„Dobrý den, slečno Jezabúra,“ řekl Gavroche.

Za chvíli si vzpomněl znovu na vlásenkáře a dodal: „Kdepak pižlal, to je hotový pilous. Počkej, ty parukáři, dojdu si pro zámečníka a dám ti přidělat zvoneček.“

Parukář v něm rozohnil bojovnost. Přeskakuje stružku, slavnostně oslovil vousatou domovnici, hodnou setkat se s Faustem na Brocke­nu, která v ruce třímala koště.

„Paničko,“ řekl jí, „vyjela jste si dnes na svém koni?“

Pak postříkal blátem lakýrky jednoho chodce.

„Darebo!“ vykřikl rozzuřený chodec.

Gavroche vystrčil nos ze svého šálu.

„Pán si stěžuje?“

„Ano, na tebe!“ odsekl chodec.

„Kancelář je zavřená,“ odpověděl Gavroche. „Stížnosti už nepřijímám.“

Ale cestou, stoupaje ulicí, si u domovních vrat všiml zmrzlé žebračky, které bylo tak třináct čtrnáct let a měla sukni tak krátkou, že jí bylo vidět kolena. Děvčátko už pomalu dospívalo, bylo příliš vytáhlé na tak krátké šaty. Vzrůst si s lidmi leckdy podivně zahraje. Sukně je krátká právě ve chvíli, kdy nahota počíná být neslušná.

„Ubohá holka!“ řekl Gavroche. „Vždyť to nemá ani kalhoty. Tu máš, pro každý případ si to vezmi.“

Odvázal šálu, kterou měl kolem krku, hodil ji na hubená a zmodralá ramena žebračky, kde se šála znovu proměnila v šátek.

Dívka ho udiveně pozorovala a mlčky šálu přijala. Poklesne-li chuďas na určitý stupeň ubohosti, ve svém otupění už nenaříká nad zlým osudem ani neděkuje za dobro.

Když Gavroche skončil toto dílo, otřásl se zimou.

„Brrr!“ řekl, chvěje se víc než svatý Martin, který si nechal aspoň polovici pláště.

A po tom ‚brrr‘ začalo lít dvojnásobně. Tak trestají zlá nebesa dobré skutky.

„No ne!“ vykřikl Gavroche. „Co to znamená? Zas už cedí! Dobrý Bože, půjde-li to tak dál, vystoupím z církve!“

A přidal znovu do kroku.

„To je fuk,“ pokračoval a podíval se na žebračku, která se choulila do šálu, „tahle má aspoň fajnovej kožich.“

Směrem k mraku pak zvolal:

„To jsem tě doběh!“

Obě děti mu kráčely v patách.

Když šly kolem jedné z hustých mříží, podle nichž se pozná pekařství, neboť chléb se vystavuje za drátěným pletivem jako zlato, Gavroche se obrátil:

„Tak co, kluci, jedli jsme?“

„Pane,“ odpověděl starší, „od samého rána jsme nejedli.“

„Vy tedy nemáte ani tatínka, ani maminku?“ pokračoval Gavroche vznešeně.

„Promiňte, pane, máme tatíčka i mamičku, ale nevíme, kde jsou.“

„Často je to lepší, než to vědět,“ řekl Gavroche, který byl filozoficky založen.

„Takhle už chodíme dvě hodiny,“ pokračoval starší, „v koutku u patníku jsme hledali odpadky, ale nic jsme nenašli.“

„Vím,“ prohodil Gavroche. „Všechno sežerou psi.“

A po chvilce ticha pokračoval:

„Jo, jo, ztratili jsme své tvůrce. Už ani nevíme, co jsme s nimi udělali. To se nemá, uličníci. To je pitomé ztratit takhle staré lidi. Ale musíme si přece něco sehnat na zub.“

Dále se jich už nevyptával. Není nic snadnějšího než být bez přístřeší.

Starší chlapec, který se rychle vrátil k dětské bezstarostnosti, se rozkřikl:

„Ale je to švanda! Matinka nám řekla, že nás vezme na Květnou neděli do kostela na svěcené kočičky.“

„To je toho!“ odpověděl Gavroche.

„Matinka je dáma a bydlí s mamzel Miss,“ pokračoval starší.

„Povídali, že mu hráli,“ odpověděl Gavroche.

Ale zastavil se a několik minut se prohmatával a slídil po všech možných úkrytech ve svých hadrech.

Konečně zvedl hlavu s výrazem, který chtěl být jen spokojený, ale byl vpravdě vítězoslavný.

„Utišme se, klučíci. Tady je na večeři pro všechny tři.“

A z jedné ze svých kapes vytáhl sou.

Aniž ponechal oběma dětem čas, aby se divily, strkal je před sebou do pekařského krámu, položil na pult sou a zvolal: „Mládenče! Chleba za pět centimů!“

Pekař, sám majitel obchodu, vzal nůž a chléb.

„Na tři kusy, mládenče!“ pokračoval Gavroche a důstojně dodal:

„Jsme tři.“

Když viděl, že si pekař prohlédl tři čekatele na večeři a vzal do rukou černý chléb, strčil Gavroche hluboko do nosu prst, vtáhl dovnitř dech tak pánovitě, jako by měl na palci šňupeček tabáku Bedřicha Velikého, a vmetl pekaři do tváře rozhořčený výkřik:

„Japato?“

Ty z našich čtenářů, kteří by snad byli v pokušení vidět v Gavrochově oslovení pekaře slovo ruské nebo polské, nebo snad divoký pokřik, kterým se Yowayové a Botokudové v pustinách dorozumívají z jednoho břehu na druhý, upozorňujeme, že je to výrok běžně používaný, který zastupuje rčení „Jakpak to?“. Pekař dokonale této zkomolenině porozuměl a odpověděl:

„No, můj ty Bože! Chléb, velmi dobrý chléb druhé jakosti.“

„Chcete snad říct černej jako bota,“ odpověděl klidný a ledově pohrdlivý Gavroche. „Bílý chléb, mládenče! Nablejskanej chlebíček! Dnes platím já!“

Pekař se nemohl ubránit smíchu, a když chléb krájel, soucitně je pozoroval. To Gavroche popudilo.

„No, no, pekařskej,“ řekl, „pročpak si nás tak měříte?“

Kdyby se všichni tři postavili na sebe, sotva by byli na sáh vysocí.

Když byl chléb nakrájen, pekař shrábl sou a Gavroche řekl svým dvěma dětem:

„Baštěte!“

Chlapečkové se na něho zaraženě podívali.

Gavroche se dal do smíchu:

„Ach tak, pravda, je to ještě maličké a nerozumí to.“

A opakoval:

„Najezte se.“

Zároveň jim každému podal kousek chleba.

V domnění, že si starší, který se mu zdál více hoden rozhovoru, zaslouží zvláštního povzbuzení, aby už neváhal a ukojil hlad, dal mu Gavroche největší kus a řekl:

„Nacpi si nácka.“

Zbyl ještě menší kousek; ten si Gavroche vzal sám.

Ubohé děti byly hladové a Gavroche také. Všichni se chtivě zakousli do chleba a překáželi v krámě pekaři, který, maje už zaplaceno, nevraživě si je prohlížel.

„Pojďme zas na ulici,“ řekl Gavroche.

Dali se opět směrem k náměstí Bastily.

Občas, když šli podle výkladních skříní osvětlených krámů, zastavoval se menší chlapec, aby se podíval, kolik je hodin na jeho olověných hodinkách, které mu visely na provázku na krku.

„To je ještě velké ťululum,“ řekl Gavroche.

Pak si zamyšleně bručel mezi zuby:

„Co dělat, já mít děti, vychoval bych je líp.“

Když dojídali krajíce a přicházeli k nároží nevlídné ulice Ballets, na jejímž konci je vidět nízkou a nepřívětivou fortnu věznice Force, kdosi je oslovil.

„Hleďme! Tos ty, Gavrochi?“

„Podívejme se! Tos ty, Montparnassi?“ pravil Gavroche.

Jakýsi muž oslovil gaména a nebyl to nikdo jiný než přestrojený Montparnasse s modrými brýlemi, kterého však Gavroche lehce poznal.

„Zatraceně,“ pokračoval Gavroche, „máš šlupku jako lněný semínko a modrý brejle jako doktor. Jsi ty ale elegán, namoutěduši!“

„Tiše, ne tak nahlas,“ řekl Montparnasse.

A rychle odtáhl Gavroche ze světla krámu.

Oba menší chlapci šli bezděčně za ním, vedouce se za ruce.

Když se octli pod černou římsou výjezdních vrat, kde byli skryti před zvědavými zraky a před deštěm, otázal se Montparnasse:

„Víš, kam jdu?“

„Na popraviště,“ odpověděl Gavroche.

„Šantalo!“

A Montparnasse pokračoval:

„Nevíš, kde je Babet?“

„Ach!“ řekl Gavroche. „Ona se jmenuje Babet?“

Montparnasse snížil hlas.

„Ne ona, on!“

„Jo tak, ty hledáš Babeta!“

„Ano, Babeta!“

„Myslil jsem, že je v base.“

„Vyfouk vodtamtud,“ odpověděl Montparnasse.

A rychle gaménovi vyprávěl, jak právě dnes, při převozu do Conciergerie, Babet utekl, zahnuv na schodišti nalevo místo vpravo do chodby, která vede k vyšetřujícímu soudci. Gavroche se obdivoval jeho obratnosti.

„To je číman!“ řekl.

Montparnasse přidal ještě několik podrobností o Babetově útěku a skončil slovy:

„Ach! Ale to ještě není všechno.“

Zatímco Gavroche naslouchal, vzal do ruky hůl, kterou držel Montparnasse, a bezděky povytáhl hoření část, v níž se objevilo ostří dýky.

„Ach!“ povzdychl, zastrkuje rychle dýku, „Vzal sis s sebou četníka přestrojeného do civilu.“

Montparnasse zamrkal.

„Safra,“ pokračoval Gavroche, „copak se chceš pustit do křížku s policajty?“

„Člověk nikdy neví,“ odpověděl lhostejně Montparnasse. „Vždyc­ky je dobře mít při sobě špendlík.“

Gavroche trval na svém:

„Co máš dnes v noci za lubem?“

Montparnasse naladil vážnou strunu a řekl, polykaje slabiky:

„Ledacos.“

A náhle změnil námět hovoru:

„Abych nezapomněl.“

„Co?“

„Co se mi tuhle přihodilo. Představ si. Potkám měšťáka. Udělí mi kázání a tobolku. Strčím si ji do kapsy. Za chvíli hledám v kapse. Nebylo v ní už nic.“

„Než kázání,“ řekl Gavroche.

„A co ty,“ řekl Montparnasse, „kam máš namířeno?“

Gavroche ukázal své dva svěřence a řekl:

„Musím uložit ty děti.“

„Kde je chceš uložit?“

„U sebe.“

„Kde je to?“

„V bytě.“

„Ty máš byt?“

„Ano, bydlím.“

„A kde bydlíš?“

„Ve slonu,“ odpověděl Gavroche.

Ačkoliv se Montparnasse zřídkakdy čemu divil, nemohl se zdržet, aby nevykřikl:

„Ve slonu!“

„Se ví, ve slonu!“ odsekl Gavroche. „Céatom?“

To je také jedno úsloví, které nikdo nepíše a každý je tak vyslovuje. Znamená to: Copak je na tom?

Gaménova hluboká poznámka vrátila Montparnassovi klid a rozvahu. Zdálo se, že má teď lepší mínění o Gavrochově bytu.

„Tedy ve slonu!“ řekl. „Bydlí se tam dobře?“

„Moc dobře,“ řekl Gavroche. „Opravdu skvěle. Netáhne tam tolik jako pod mosty.“

„Jak se tam dostaneš?“

„Vlezu tam.“

„Je tam tedy díra?“ ptal se Montparnasse.

„Hrome! Ale nesmí se o tom mluvit. Je mezi předníma nohama. Ta poldům ušla.“

„A ty se tam vyškrábeš? Dobře, rozumím.“

„Na to tata. Šup šup, a už je to, zmizím jako duch.“

Po chvíli Gavroche dodal:

„Pro ty maličké obstarám žebřík.“

Montparnasse se dal do smíchu.

„Kdes, k čertu, přišel k těm prckům?“

Gavroche prostomyslně odpověděl:

„Ty chlapečky mi věnoval jeden parukář.“

Montparnasse se zamyslil.

„Tys mě moc lehce poznal,“ zašeptal.

Vyndal z kapsy dva malé kousky, dvě brčka obalená vatou, a strčil si je do nosních dírek. To mu změnilo nos.

„Teď vypadáš docela jinak,“ řekl Gavroche. „Jsi hezčí, měl bys to nosit pořád.“

Montparnasse byl hezký hoch, ale Gavroche byl posměváček.

„Bez legrace,“ zeptal se Montparnasse, „jak se ti líbím?“ Ozval se docela jiným hlasem. V okamžiku byl Montparnasse k nepoznání.

„Jé, zahraj nám Kašpááárka!“ zvolal Gavroche.

Oba chlapci, kteří až dosud neposlouchali, protože byli zaměstnáni sami sebou a dloubáním v nose, přistoupili blíž a podívali se při tom slově na Montparnasse s probouzející se radostí a obdivem.

Naneštěstí měl Montparnasse zřejmě starosti.

Položil Gavrochovi ruku na rameno a řekl, dávaje důraz na každé slovo:

„Poslouchej, chlapče, co ti řeknu. Kdybych měl svou dogu, svou dýku a svou dívku, a kdybyste mi darovali deset denárů, neodmítl bych se dřít, ale dnes není doba k dovádění.“

Ta podivná věta měla na gaména opravdu zvláštní účinek. Rychle se obrátil, svýma lesknoucíma se očičkama se pozorně rozhlédl kolem dokola a zahlédl na několik kroků strážníka, obráceného k nim zády. Gavrochovi uklouzlo: „Ach, dobrá,“ které okamžitě spolkl a potřásaje Montparnassovi rukou rozloučil se:

„Tak, dobrou noc,“ prohodil, „odcházím se svými děcky k slonovi. Kdybys mě někdy v noci potřeboval, tam bys mě našel. Bydlím v mezipatře. Vrátný tam není. Ptej se na pana Gavroche.“

„Dobrá,“ řekl Montparnasse.

A rozešli se. Montparnasse se dal směrem k la Grève a Gavroche směrem k náměstí Bastily. Pětiletý chlapeček, vlečený bratrem, kterého táhl Gavroche, se několikrát otočil zpátky, aby viděl, jak odchází _Kašpááárek._

Zmatená věta, kterou Montparnasse upozornil Gavroche na strážníkovu přítomnost, obsahovala vlastně výstrahu tím, že se tam opakovala vícekrát souhláska _d._ Znamenalo to: _Musíme si dát pozor, nemůžeme volně mluvit!_ Mimoto v Montparnassově větě byl také literární půvab, který Gavrochovi unikl: _svou dogu, svou dýku a svou dívku_ je úsloví hantýrky z okolí Templu, běžně užívané paňáky a šašky velkého století, v němž psal Molière a kreslil Callot.

Ještě před dvaceti lety bylo vidět v jihovýchodním rohu náměstí Bastily blízko výkladiště průplavu, vykopaném v bývalém příkopu pevnostního vězení, divný pomník, který už zmizel z paměti Pařížanů a který by byl zasluhoval, aby tam zanechal nějaké stopy, neboť to byla myšlenka „člena Institutu, vrchního velitele egyptské armády“.

Říkáme pomník, ačkoli to byl jen kašírovaný model pomníku. Ale i sám model, sám ohromný nástin, velkolepá troska Napoleonovy myšlenky, kterou dva nebo tři po sobě jdoucí závany větru rozebíraly a odnášely dál a dál od nás, se stala historickou a vzala na sebe tvář něčeho trvalého, což bylo v rozporu s jejím prozatímním vzhledem. Byl to slon čtyřicet stop vysoký, postavený z trámů a zdivá, nesoucí na zádech věž podobající se domu, kterou nějaký lakýrník natřel na zeleno, teď však zčernala sluncem, deštěm a nečasem. V opuštěném a holém koutě náměstí široké čelo obra, jeho chobot, jeho kly, jeho věž i jeho ohromný hřbet, jeho čtyři nohy podobné sloupům, tvořily v noci na hvězdné obloze překvapující a děsivou siluetu. Nikdo nevěděl, co to všechno dohromady mělo představovat. Bylo to cosi jako symbol národní síly. Bylo to temné, záhadné a nesmírné. Byl to mocný a viditelný přelud, stojící po boku neviditelného přízraku Bastily.

Jen málo cizinců navštívilo ten pomník a kolemjdoucí ho nebrali ani na vědomí. Slon se rozpadával; za každé roční doby odpadávala omítka a tvořila na jeho bocích ošklivé rány. „Aedilové“, jak se říká v elegantní mluvě, na něj od roku 1814 zapomněli. Stál ve svém koutě, zasmušilý churavec, na spadnutí, obehnán trouchnivějícím plotem, co chvíli znečišťovaným opilými vozky; trhliny mu pukaly na břiše, lať mu vylézala z ocasu a pod nohama mu rostla vysoká tráva; a protože se už třicet let úroveň náměstí zvedala kolem dokola tím pomalým a neustálým procesem, kterým nepozorovaně narůstá terén velkoměst, zůstal slon v dolíku a zdálo se, že se pod ním propadá zem. Byl zašpiněný, opovržený, odporný a vznešený; v očích měšťana byl ohyzdný, ale tomu, kdo se zamyslil, připadal melancholický. Zpola rumiště, které je nutno brzy odklidit, zpola majestát před popravou.

Jak jsme už řekli, v noci se jeho vzezření měnilo. Noc je eldorádem každého stínu. Jakmile se zešeřilo, starý slon se proměnil; v nesmírné vyrovnanosti temnot se tvářil klidně a hrozivě. Protože patřil minulosti, patřil noci; a tma slušela jeho velikosti.

Ten drsný, podsaditý, těžkopádný, přísný, téměř nestvůrný, ale jistě vznešený památník se stopou velkolepé a barbarské vážnosti zmizel a postoupil mírumilovně svou vládu jakési ohromné peci ozdobené komínem, která nahradila ponurou Bastilu o devíti věžích skoro tak, jako měšťanské zřízení nahradilo zřízení feudální. Je docela přirozené, že pec je symbol doby, která neuznává jinou moc než parní kotel. Ta doba přejde a už přechází; lidé začínají chápat, že může-li být síla utajena v parním kotli, moc může být jen v mozku; jinými slovy, že to, co svět vede a táhne, nejsou lokomotivy, ale myšlenky. Zapřáhněte myšlenky do lokomotiv, a bude dobře; ale nepovažujte koně za jezdce.

Ať je tomu jakkoliv – abychom se opět vrátili na náměstí Bastily –, staviteli slona se podařilo ze sádry vytvořit cosi velikého; stavitel komínu vytvořil z bronzu nicotnost.

Komín, jejž zvučně pokřtili jménem Červencový sloup, tento nepodařený pomník zakrnělé revoluce, byl roku 1832 ještě obstavěn a zahalen ohromným lešením, čehož my osobně litujeme, a byl obehnán rozsáhlou prkennou ohradou, která slona úplně odloučila od světa.

A právě k tomuto koutu náměstí, sotva osvětlenému odleskem vzdálené lucerny, vedl gamén oba chlapečky.

Budiž nám prominuto, že zde odbočujeme, abychom připomněli, a toto je čirá skutečnost, že před dvaceti lety bylo pohnáno před kárný soud pro tuláctví a vloupání do veřejného pomníku dítě, které spávalo v břiše slona na náměstí Bastily.

To jsme chtěli říci a pokračujeme.

Když došli až ke slonu, pochopil Gavroche, jak mocně může působit nekonečně veliké na nekonečně malé, a řekl:

„Umouněnci! Nebojte se!“

Potom vstoupil dírou v plotě do sloní ohrady a pomohl chlapcům prolézt průlomem. Obě děti, trochu poděšené, šly mlčky za Gavrochem, a svěřily se té malé prozřetelnosti v hadrech, která je nakrmila a slíbila jim nocleh.

Podél plotu ležel žebřík, který ve dne sloužil dělníkům ze sousedního staveniště. Gavroche jej s podivuhodnou silou zvedl a opřel jej o jednu slonovu nohu. Tam, kde končil žebřík, bylo vidět v břiše obra jakýsi černý otvor.

Gavroche ukázal svým hostům žebřík a díru a řekl jim: „Vylezte nahoru a vstupte dovnitř.“

Oba hošíci se na sebe vyděšeně podívali.

„Máte strach, cvrčkové?“ zvolal Gavroche.

A dodal:

„Hned vám to předvedu.“

Objal drsnou sloní nohu, a aniž použil žebříku, v mžiku se vyšplhal k otvoru. Vklouzl dovnitř jako užovka do štěrbiny, zmizel a v příštím okamžiku se oběma dětem objevila jeho bledá tvář u kraje temné díry jako něco bělavého a nejasného.

„Tak tedy,“ volal, „lezte, caparti! Uvidíte, jak je tu pěkně! Ty lez první!“ řekl staršímu. „Podám ti ruku.“

Hoši do sebe šťouchli rameny, gamén jim naháněl strach i vnukal důvěru, a ke všemu velmi hustě pršelo. Starší se odvážil. Když mladší viděl, jak jeho bratr stoupá po žebříku a on zůstává sám mezi tlapami velkého zvířete, bylo mu do breku, ale netroufal si spustit moldánky.

Starší vrávoravě stoupal po příčkách; Gavroche mu dodával odvahy a volal na něho povzbudivě jako učitel šermu na žáky nebo mezkař na osly.

„Žádné strachy!“

„Tak je to dobré!“

„Jen dál!“

„Sem dej nohu!“

„Semhle ruku!“

„Jen do toho!“

A když byl na dosah, rychle a rázně ho chytil za ruku a vtáhl ho k sobě.

„Už je tu!“ řekl.

Chlapec se dostal otvorem dovnitř.

„Teď,“ řekl Gavroche, „počkej na mě. Pane, račte se posadit.“

A vylézaje z díry tak, jak do ní vstoupil, spustil se s opičí mrštností po slonově noze, dopadl na nohy do trávy, chytil pětiletého chlapce v pase, postavil ho doprostřed žebříku; pak počal stoupat za ním a volal na staršího:

„Já ho budu strkat a ty ho vytáhneš.“

Než se mohl maličký vzpamatovat, byl unášen, strkán, tažen, vlečen, vražen a vecpán do díry. Gavroche vlezl za ním, podpatkem odstrčil žebřík, který spadl do trávy, začal tleskat rukama a křičel:

„Už jsme tu! Ať žije generál Lafayette!“

Po tomto výbuchu dodal:

„Děti, teď jste u mě.“

Gavroche zde opravdu bydlil.

Ó, neočekávaná užitečnosti neužitečných věcí! Dobročinnosti věcí velkých! Laskavosti obrů! Nesmírný pomník, který v sobě choval císařovu myšlenku, se stal gaménovým útulkem. Děcko bylo přijato a chráněno obrem. Svátečně vystrojení občané, kteří chodili kolem slona na náměstí Bastily, s oblibou říkávali, měříce ho s výrazem opovržení a dívajíce se na něj jako vůl na nová vrata:

„K čemu je to dobré?“

Dobré to bylo, aby to chránilo tvorečka bez otce i matky, bez chleba i přístřeší, před zimou, jinovatkou, krupobitím a deštěm, aby ho to zaštítilo před zimními větry, aby nemusil uléhat do bláta, které vyvolává horečku, a spát ve sněhu, který rozdává smrt. Bylo to dobré, aby to přivinulo neviňátko, které společnost odstrčila. A sloužilo k tomu, aby napravovalo chyby, jichž se dopouštěla veřejnost. Byla to otevřená skrýše pro toho, pro něhož byly všechny dveře zavřeny. Zdálo se, že se ten ubohý starý mastodont, prolezlý všelijakou havětí, zapomenutý, pokrytý bradavicemi, plísní a vředy, vrávorající, prožraný červy, opuštěný, odsouzený, jakási odrůda obrovitého žebráka, který marně prosí o almužnu laskavého pohledu uprostřed náměstí, ustrnul nad tím druhým žebrákem, nad ubohým trpaslíkem, který chodil bos, neměl střechu nad hlavou, dýchal si na ruce, aby se zahřál, oblékal se do hadrů a živil se tím, co lidé odhazují. Tady vidíme, čemu sloužil slon z náměstí Bastily. Myšlenky Napoleonovy, jíž lidé opovrhli, se ujal Bůh. Co nemohlo být slavné, přeměnilo se ve vznešené. Aby uskutečnil svou myšlenku, potřeboval císař porfyr, spěž, železo, zlato a mramor; Bohu stačila stará změť prken, trámů a sádry. Císař měl geniální nápad: do tohoto titánského, vyzbrojeného, zázračného slona, který zdvíhal chobot, nesl věž a stříkal všude kolem sebe veselé a osvěžující vodotrysky, chtěl vtělit národ; Bůh z něho učinil větší věc, ubytoval tam dítě.

Díra, kterou Gavroche vstoupil, byl zvenčí sotva viditelný průlom, ukrytý, jak jsme podotkli, v slonově břiše a tak úzký, že dovnitř tudy mohly vniknout jen kočky a děti.

„Především,“ řekl Gavroche, „řekneme domovníkovi, že nejsme pro nikoho doma.“

A s jistotou člověka, který zná své obydlí, vzal prkno, ponořil se do tmy a zatarasil otvor.

Potom zmizel znova. Děti zaslechly zasyčení sirky ponořené do láhve s fosforem. Tehdy ještě nebyly škrtací zápalky; Fumadovo rozsvěcovadlo znamenalo v té době pokrok.

Oslněni náhlým světlem zamhouřili chlapci oči; to zapálil Gavroche konec provázku namočeného ve smůle, kterému se říká myší ocásek. Myší ocásek, který nadělal více kouře než světla, osvěcoval matně vnitřek slona.

Oba Gavrochovi hosté se rozhlédli kolem sebe a pocítili to, co by byl zakusil člověk, kterého zavřeli do obrovského heidelberského sudu nebo ještě lépe, co pocítil Jonáš v biblickém břiše velryby. Objevila se jim ohromná kostra, která je obklopovala. Nahoře dlouhý zahnědlý trám, odkud v pravidelném odstupu vycházela mohutná oblouková žebra, tvořil páteř a žebra, sádrové krápníky tam visely jako vnitřnosti a z jednoho rohu ke druhému byly jako zaprášené bránice napjaty rozsáhlé pavučiny. Sem tam bylo vidět černavé skvrny, které jako by žily a rychle a poděšeně měnily místo.

Úlomky, které spadly ze slonových zad do břicha, vyplnily prohlubeň tak, že tam mohl člověk chodit jako po podlaze.

Menší se přitiskl k staršímu bratříčkovi a tiše řekl:

„To je tma!“

To slovo podráždilo Gavroche, že vybuchl. Strnulý výraz obou dětí si vyžadoval nezbytně nějaký otřes.

„Co mi tu namlouváte?“ vykřikl. „Není vám to vhod? Ohrnujete nos? Chcete snad bydlit v Tuileriích? Jste hovada? Řekněte to. Upozorňuji vás, že nejsem žádné trdlo! Copak jste takoví haranti podělaní?“

Trochu hrubosti působí ve chvílích hrůzy dobře. Uklidňuje to. Obě děti přistoupily ke Gavrochovi.

Gavroche, otcovsky dojat tou důvěrou, přešel „z vážného k laskavému“ tónu a obrátil se na menšího:

„Oslíku,“ zvlídnil nadávku odstínem laskavosti, „tam venku, tam je tma. Venku prší, tady neprší; venku je zima, tady není ani drobet větrno; venku je spousta lidí, tady není nikdo; venku ani měsíc nesvítí, tady je má svíčka, u všech kozlů!“

Obě děti si začaly prohlížet byt s jistým zděšením; ale Gavroche jim nedal mnoho času k rozjímání.

„Rychle,“ řekl.

A strkal je do prostoru, jemuž bychom řekli pozadí místnosti.

Tam bylo jeho lože.

Gavrochovo lože bylo úplné. Mělo žíněnku, přikrývku a výklenek se záclonkami.

Žíněnka byla slaměná rohožka, přikrývka široký kus hrubé šedé vlněné látky, velmi teplé a téměř nové. A teď popíšeme výklenek.

Tři dosti dlouhé tyče byly zapuštěny a upevněny v rumu podlahy, totiž ve slonově břichu, dvě zpředu a jedna vzadu, na špici byly svázány provazem, takže tvořily jehlanec ve tvaru pyramidy. Jehlanec nesl mosazné pletivo, které bylo dovedně spojeno a přivázáno drátěnými smyčkami, takže úplně obepínalo tyče. Řada velkých kamenů přidržovala kolem dokola onu mříž u podlahy, takže nic nemohlo vniknout dovnitř. Ta mříž byla částí měděné mříže, jakými se opatřují klece ve zvěřincích. Gavrochova postel byla pod touto mříží v kleci. Celek vypadal jako eskymácký stan.

Mříž nahrazovala záclony.

Gavroche poodstrčil kameny, které upevňovaly mříž zpředu, a obě křídla mřížoví se rozestoupila.

„Děti, na kutě!“ zvolal Gavroche.

Opatrně vpustil své hosty do klece, vlezl tam za nimi, přitáhl kameny a těsně uzavřel otvor.

Všichni tři se natáhli na rohožku.

Třeba byli všichni malí, přece by žádný z nich nebyl mohl ve výklenku stát. Gavroche stále držel v ruce „myší ocásek“.

„A teď chrupejte! Zhasnu kandelábr.“

„Pane,“ ptal se mladší z obou bratří Gavroche, ukazuje na mříž, „co to vlastně je?“

„To?“ řekl vážně Gavroche. „To je proti krysám. – Chrápejte!“

Přece jenom pokládal za svou povinnost přidat těm tak mladým tvorům několik slov na vysvětlenou a pokračoval:

„To jsou věci z Botanické zahrady. Je to pro divoká zvířata. Tam je toho celé skladiště. Stačí jen prolézt oknem a podlézt pod jedněmi dveřmi. Máte jich tam, kolik je libo.“

Mezitímco mluvil, balil do cípu přikrývky menšího chlapce, který šeptal:

„Ach! To je příjemné! To hřeje!“

Gavroche se spokojeně podíval na přikrývku.:

„To je taky z Botanické zahrady,“ řekl. „Ukrad jsem to opicím.“

A ukazuje staršímu chlapci rohožku, na které ležel, hustou a překrásně vyvedenou, dodal:

„Tohle patřilo žirafě.“

Po přestávce pokračoval:

„To všechno měla zvířata. Vzal jsem jim to. Nehněvala se. Řekl jsem jim: Je to pro slona.“

Opět se odmlčel a potom pokračoval:

„Člověk přeleze přes zeď a na vládu se vykašle. Tak je to!“

Obě děti s bázlivou a žasnoucí úctou pozorovaly neohroženou a důmyslnou bytost, která byla právě takovým tulákem jako ony, právě takovým ubožákem; měla v sobě cosi obdivuhodného a všemohoucího, jakoby nadpřirozeného, a její tvář pojila v sobě všechny úšklebky starého kejklíře s prostomyslným a nejlíbeznějším úsměvem.

„Pane,“ promluvil starší bázlivě, „vy tedy nemáte strach ze strážníků?“

Gavroche se omezil na tuto odpověď:

„Děťátko! Neříká se strážník, říká se polda.“

Maličký měl oči navrch hlavy, ale mlčel. Protože ležel na kraji rohožky a starší uprostřed, zastrkal pod něho Gavroche přikrývku, jako by to udělala máma, rohožku pod hlavou podložil starými hadry, aby měl mladší bratr jakousi podušku. Pak se obrátil ke staršímu.

„No tak? Máme to tu pěkné, co?“

„Ó ano!“ odpověděl starší prohlížeje na Gavroche s výrazem zachráněného anděla.

Oba úplně promoklí ubožáčkové se začali zahřívat.

„A teď mi řekněte, proč jste plakali?“ zeptal se Gavroche. A ukázav na menšího chlapce, prohodil:

„Neříkám nic, když pláče nějaké štěně; ale když brečí takový velký kluk, to je blbost; člověk pak vypadá jako tele.“

„Jistě,“ řeklo dítě, „ale neměli jsme žádné bydlení.“

„Umouněnče!“ nato Gavroche, „neříká se bydlení, říká se pelech.“

„A potom jsme se báli zůstat úplně sami jen tak v noci.“

„Neříká se noc, říká se černá.“

„Děkuji, pane,“ řeklo dítě.

„Poslouchej,“ odpověděl Gavroche, „už mi tady nekňuč pro nic za nic. Postarám se o vás. Uvidíš, jak se pobavíme. V létě půjdeme s mým kamarádem Navetem do Glacière, budeme se koupat v přístavišti, budeme běhat docela nazí nad vleky na Slavkovském mostě. To pradleny dopaluje. Křičí a pyskují; kdybys věděl, jaká je s nima švanda! Půjdeme se podívat na kostlivce. Je živý. Na Champs-Élysées. Ten chlap je ti hubený jako louč. A potom vás odvedu do divadla. Zavedu vás na Fréderika Lemaîtra. Mám lístky, znám herce, dokonce jsem už taky v jednom kuse hrál. Byli jsme tam sami malí kluci, běhali jsme pod plachtou a dělali moře. Postarám se, aby vás přijali v divadle. Půjdeme se podívat na divochy. Ale to nejsou skuteční divoši. Nosí růžová trička, na kterých se jim tvoří záhyby, a na loktech je jim vidět látání bílou bavlnkou. Potom půjdeme do Opery. Dostaneme se tam s klakou. V operní klace jsou sami fajn lidi. S bulvární klakou bych nechtěl nic mít. Představ si, že v Opeře platí i dvacet sou, ale to jsou volové. Říkáme jim huby. A pak se půjdem podívat, jak gilotina stíná hlavy. Ukážu vám kata. Bydlí v ulici Marais. Je to pan Samson. Na dveřích má schránku na dopisy. Ó jé! Pobavíme se báječně.“

V té chvíli skanula kapka vosku na Gavrochův prst a připomenula mu skutečnost.

„Hrome!“ řekl, „knot dohořívá. Pozor! Na osvětlení svého bytu mohu vydat jenom jeden sou měsíčně. Když si člověk lehne, má spát. Nemáme kdy číst romány Paula de Kock. A potom, světlo by mohlo proniknout skulinou ven, a pak by stačilo, aby je poldové zahlídli.“

„A potom,“ poznamenal nesměle starší bratr, který si jediný troufal hovořit s Gavrochem a odpovídat mu, „do slámy by mohla padnout jiskra; člověk musí dát pozor, aby nezapálil dům.“

„Neříká se zapálit dům,“ řekl Gavroche, „říká se roztopit chajdu.“

Bouřka zesílila. Mezi burácením hromu bylo slyšet, jak liják bubnuje na obrova záda.

„Doběhli jsme déšť!“ řekl Gavroche. „Baví mě, když slyším crčet vodu po nohách domu. Zima je blbá; prodělá na nás, zbytečně se namáhá, nás, holenku, nepromočí, a proto ta stará nosička vody tak bručí.“

Narážka na hromobití, jehož důsledky přijímal Gavroche jako pravý filozof devatenáctého století, byla provázena ohromným a tak oslňujícím bleskem, že něco z něho prošlehlo štěrbinou slonova břicha. V témž okamžiku dunivě zahřmělo. Oba hošíci vykřikli a vyskočili tak prudce, že málem porazili drátěnou síť; ale Gavroche k nim obrátil svůj odvážný obličej a hromu se vysmál.

„Jen klid, děti. Nezbořme stavení. To byl, panečku, krásný hrom! To nebyl žádný mrňavý blesk. Výborně, Pánbíčku! Namouduši! Je to skoro tak krásný jako v divadle Ambigu.“

Když domluvil, dal síť do pořádku, položil hlavy hochů jemně na podhlavník, přitlačil jim kolena, aby měli nohy pořádně natažené, a zvolal:

„Můžu sfouknout svíčku, když Pánbíček rozsvěcuje svou. Děti, musíme spát! Mí zlatí prťousové! Je moc zlé, když člověk nespí. Táhlo by vám ohavně z chodby, nebo, jak se říká ve vznešeném světě, smrdělo by vám z huby. Zaklubejte se dobře do šlupky. Zhasnu. Hotovo?“

„Ano,“ zašeptal starší, „je mi dobře. Jako bych měl pod hlavou peří.“

„Neříká se hlava,“ zvolal Gavroche, „říká se bedna.“

Obě děti se přitiskly k sobě. Gavroche se na rohožce uložil naposled, pokrývku jim přitáhl až k uším a potřetí opakoval přísný rozkaz v jazyce zasvěcenců:

„Chrupejte!“

A sfoukl oharek.

Sotva světlo zhaslo, počala se klec, pod kterou spaly tři děti, podivně třást. Bylo slyšet šustění, jako by se něco o klec otíralo a vydávalo kovový zvuk, jako by drápky a zoubky skřípaly o měděný drát.

Bylo to doprovázeno všemožnými pisklavými zvuky.

Když pětiletý chlapeček, hrůzou celý ztuhlý, uslyšel ten rámus nad hlavou, strčil loktem do staršího bratra, ale starší bratr už „chrupal“, jak mu Gavroche poručil. Tu se mladší chlapec, který to už nemohl vydržet, osmělil, tiše a se zatajeným dechem oslovil Gavroche:

„Pane?“

„Copak?“ ozval se Gavroche, který právě zavřel oči.

„Co to tady běhá?“

„To jsou krysy,“ odpověděl Gavroche.

A položil hlavu zase na rohožku.

A opravdu, spousty krys, které se hemžily ve slonově kostře a které byly oněmi živými černými skvrnami, o nichž jsme mluvili, byly dosud udržovány v uctivé vzdálenosti plamenem svíčky, avšak v tom okamžiku, kdy sluj, která byla jejich sídlištěm, byla vrácena temnotám, vycítily v ní to, čemu skvělý vyprávěč Perrault říká „člověčina“, a vrhly se v houfu na Gavrochův stan; vylezly až na špici a hryzly pletivo, jako by chtěly tuto nevítanou ochrannou síť protrhnout.

Ale malý chlapec neusínal.

„Pane!“ ozval se znovu.

„Tak co je?“ řekl Gavroche.

„Co je to, ty krysy?“

„To jsou myši.“

Vysvětlení trochu dítě uklidnilo. Viděl jednou ve svém životě bílé myšky a neměl z nich strach. Přece se ještě jednou ozval:

„Pane?“

„Nu, co?“ odpověděl Gavroche.

„Proč nemáte kočku?“

„Měl jsem kočku,“ odpověděl Gavroche, „ale sežraly mi ji.“ Druhé vysvětlení zrušilo účinek prvního a malý chlapec se začal opět třást. A rozhovor mezi ním a Gavrochem se rozpředl počtvrté.

„Pane!“

„Co chceš?“

„Koho snědli?“

„Kočku.“

„A kdo snědl kočku?“

„Krysy!“

„Myši?“

„Ano, krysy.“

Chlapec, zděšený nad tím, že myši žerou kočky, pokračoval:

„Pane, sežraly by ty myši také nás?“

„Se ví!“ řekl Gavroche.

Hrůza dítěte dostoupila vrcholu. Ale Gavroche pokračoval:

„Se neboj! Nedostanou se k nám. A pak, jsem tady já. Tu máš, drž se mě za ruku. Mlč a chrupej!“

V té chvíli natáhl Gavroche ruku přes staršího a vzal maličkého chlapce za ruku. Dítě přitisklo ruku k sobě a cítilo se v bezpečí záhadným přenášením odvahy a síly. Kolem nich všechno utichlo, zvuk hlasů krysy poděsil a zahnal; za chvíli se mohly i nakrásně vrátit a vyvádět, ale tři děcka, pohroužená ve spánek, už nic neslyšela.

Noční hodiny míjely. Ohromné náměstí Bastily přikrýval stín, zimní vítr, který se mísil s větrem, občas zadul, hlídky slídily kolem dveří, v průjezdech, v ohradách, v temných koutech, a hledajíce noční tuláky, chodily mlčky kolem slona; obr stál nehnuté, s očima otevřenýma do tmy a vypadal, jako by spokojeně uvažoval o svém dobrém skutku a chránil před nebesy i před lidmi tři spící ubožátka.

Abychom porozuměli tomu, co následuje, musíme si vzpomenout, že v tu dobu byla bastilská hlavní strážnice na druhém konci náměstí a že hlídka nemohla ani vidět, ani slyšet, co se dělo u slona.

Asi hodinu před svítáním vyrazil z ulice Saint-Antoine muž, přeběhl náměstí, obešel velký plot Červencového sloupu a protáhl se plotem až pod břicho slona. Kdyby bylo tohoto muže ozářilo světlo, byli byste uhádli, že strávil noc pod širým nebem na dešti, protože byl na kůži promoklý. Když přišel pod slona, vydal ze sebe prapodivný, vůbec ne lidský zvuk, jaký by mohl vyrazit snad jen papoušek. Dvakrát zaskřehotal, písemně bychom to mohli přibližně znázornit asi takto:

„Kirikikí!“

Na druhý výkřik z břicha slona odpověděl jasný veselý a mladistvý hlas:

„Ano.“

Takřka zároveň se pohnulo prkno, které uzavíralo otvor, jím proklouzl chlapec, který se svezl po slonově noze a mrštně dopadl vedle muže. Byl to Gavroche. Onen muž byl Montparnasse.

_Kirikikí_ znamenalo bezpochyby to, co hoch mínil slovy:

_„Ptej se na pana Gavroche.“_

Když ho Gavroche zaslechl, vytrhl se ze spaní, vyškrábal se ze svého „přístěnku“ odsunul maličko síť, kterou za sebou zase pečlivě uzavřel, otevřel příklop a sestoupil.

Muž a chlapec se mlčky i potmě poznali; Montparnasse pouze řekl:

„Potřebujeme tě. Pojď a pomoz nám.“

Gamén nežádal další vysvětlení.

„Tady jsem,“ řekl.

Oba zamířili k ulici Saint-Antoine, odkud vyšel Montparnasse, a proplétali se rychle mezi vozíky zelinářů, kteří tou dobou přijížděli k tržnici.

Zelináři, sedící na svých vozech mezi hlávkami salátu a jinou zeleninou, klímali, zabaleni až po uši do formanských plášťů, protože je šlehal déšť; po divných chodcích se ani neohlédli.

## (3)  
Zvraty útěku

  

Téže noci se ve Force stalo toto:

Babet, Brujon, Gueulemer a Thénardier se domluvili, že utečou, přestože byl Thénardier v užší vazbě. Babet tu věc provedl týž den na svůj vrub, jak jsme viděli z Montparnassova vypravování Gavrochovi.

Montparnasse jim měl pomáhat zvenčí.

Brujon, který si poseděl měsíc v temnici, měl za prvé čas uplést si provaz, a za druhé zrale promyslit plán. Kdysi se přísné cely, v nichž vězeňská kázeň zanechává vězně sama sobě, skládaly ze čtyř kamenných stěn, z kamenného stropu, z vydlážděné podlahy, z polního lůžka, ze zamřížovaného vikýře, ze dveří železem okovaných a říkalo se jim kobka; ale kobka se dnes považuje za něco strašného; teď se taková místa skládají ze železných dveří, ze zamřížované špehýrky, z polního lůžka, z vydlážděné podlahy, z kamenného stropu, ze čtyř kamenných stěn a říká se jim _temnice._ K polednímu se tam trochu rozední. Vadou těchto místností je – jak vidíme, nejsou to kobky –, že nutí lidi, aby si uvědomili, že musí něco dělat.

Brujon tedy uvažoval a vyšel z temnice s provazem. Protože ho na dvoře Karla Velikého měli za velmi nebezpečného, přeložili ho do Nové budovy. První, co našel v Nové budově, byl Gueulemer; druhá důležitá věc byla skoba; Gueulemer znamenal zločin, skoba znamenala volnost.

Brujon, o němž bychom si už jednou měli učinit dokonalou představu, člověk zdánlivě křehkého těla, který promyšleně předstíral malátnost, byl zdvořilý, chytrý zloděj s lichotivým pohledem a krutým úsměvem. Vůle ovlivňovala jeho pohled a úsměv vyplýval z jeho povahy. První zkušenosti v jeho oboru směřovaly ke střechám; velké pokroky činil v cechu zlodějů olova, kteří olupují střechy a strhávají okapy pomocí tzv. _drštěk._

Chvíle byla pro pokus o útěk tím příznivější, že v té době pokrývači rozebírali a překrývali části břidlicové střechy vězení. Dvůr sv.  Bernarda už nebyl vůbec oddělen od dvora Karla Velikého a dvora sv. Ludvíka. Nahoře byla lešení a žebříky; jinými slovy, byly to mosty a schody vedoucí k osvobození.

Nová budova byla nad pomyšlení sešlé stavení s pukající a opadávající omítkou. Byla bolavým místem věznice. Zdi byly tak rozežrány ledkem, že bylo nutno obložit klenuté stropy nad lůžky dřevěným deštěním; drolila se v nich malta a padala na vězně na kavalcích. Bylo chybou, že do této budovy byly i přes její zchátralost zavírány právě „nejtěžší případy“, jak se říká ve vězeňském jazyce.

V nové budově byly čtyři cely nad sebou a podkroví, které se jmenovalo Krásná vyhlídka. Široký komín, bezpochyby z nějaké bývalé kuchyně vévodů forceských, vycházel z přízemí, procházel všemi čtyřmi patry, dělil místnosti na dvě části, mezi nimiž tvořil jakýsi zploštělý pilíř, a prorážel střechu ven.

Gueulemer a Brujon byli ve stejné cele. Z opatrnosti je dali do dolního patra. Náhodou se hlavy jejich postelí opíraly o komín krbu.

Thénardier byl umístěn právě nad jejich hlavami v podkroví, kterému se říkalo Krásná vyhlídka.

Chodec, který se zastaví v ulici Culture-Sainte-Catherine za hasičskými kasárnami před vjezdem do lázeňského domu, uvidí nádvoří plné květin a keřů v truhlících; v jeho pozadí se rozkládají dvě křídla malé bílé rotundy, rozveselené zelenými okenicemi, bukolický sen Jean Jacques Rousseaua. Ještě před deseti lety se nad touto rotundou zvedala ohromná černá děsivě holá zeď, o kterou se rotunda opírala. Byla to okružní zeď věznice Force.

Taková zeď za takovou rotundou připadá jako Milton zahlédnutý za Berquinem[^30].

Ačkoliv byla hodně vysoká, přece ji přesahovala ještě černější plocha – střecha Nové budovy. Ve střeše jste viděli čtyři zamřížovaná podkrovní okénka, okna Krásné vyhlídky. Střechou prorážel už zmíněný komín, který procházel celami.

Krásná vyhlídka, půda Nové budovy byla podkrovní hala uzavřená trojitými mřížemi a dveřmi pobitými plechem a ohromnými klíny. Při vstupu od severní strany byla nalevo čtyři okénka a vpravo proti nim čtyři čtverhranné, dosti prostorné klece, oddělené úzkými uličkami, k podprsni vyzděné a od ní až ke stropu opatřené železnými tyčemi.

V jedné z těchto klecí byl od noci třetího února v užší vazbě Thénardier. Nikdy se nedalo zjistit, jakým způsobem a čí pomocí se mu podařilo obstarat si a ukrýt tam láhev vína, které prý vynalezl Desrues. Víno, do něhož byl namíchán omamný prostředek, proslavila tlupa _Uspávačů._

Zaměstnanci mnoha věznic zrazují, jsou to napůl žalářníci, napůl zloději, pomáhají při útěku, za nevěrné služby si dávají platit policií a přitom si nečestně přivydělávají.

A tedy právě oné noci, kdy se malý Gavroche ujal dvou bloudících dětí, Brujon a Gueulemer opatrně vstali, aby se pokusili o útěk. Věděli, že Babet, který uprchl ráno, je čeká na ulici právě tak jako Montparnasse, a skobou, kterou našel Brujon. se pokoušeli prorazit komín, k němuž přiléhaly jejich kavalce. Omítka padala na Brujonovo lůžko, takže nebylo nic slyšet. Lijavec provázený hromobitím lomcoval dveřmi a tropil velký a užitečný hluk. Ti z vězňů, kteří se probudili, předstírali, že znova usínají, a Gueulemerovi a Brujonovi nepřekáželi. Brujon byl obratný; Gueulemer měl sílu. Než mohl nějaký zvuk dolehnout k sluchu dozorce, který spal v zamřížované kobce sousedící s celou, prorazili oba obávaní zločinci zeď, prolezli komínem, vytrhli železnou mříž, která uzavírala horní otvor komínu, a ocitli se na střeše. Déšť a vítr se zdvojnásobil, na střeše bylo kluzko.

„Dnes je dobrá černá na zdejchnutí!“ řekl Brujon.

Propast šest stop široká a čtyřiadvacet stop hluboká je dělila od okružní zdi. Na jejím dně, jak viděli, se ve tmě třpytila ručnice hlídky. Na zbytky mříže, které ukroutili z komína, uvázali jeden konec provazu, který Brujon upletl ve vězení, druhý konec přehodili přes obvodní zeď, jedním skokem se přehoupli přes propast, zachytili se krokve zdi, překročili ji. Spustili se po provaze na stříšku přiléhající k lázeňské budově, přetáhli provaz, seskočili na dvůr lázní, přeběhli jej, otevřeli špehýrku vrátného, u které visela šňůra, zatáhli za šňůru, otevřeli vrata a octli se na ulici.

Neuplynuly ani tři čtvrti hodiny, co vstali ve tmě ze svých kavalců se skobou v ruce a s plánem v hlavě.

Za několik minut se sešli s Babetem a Montparnassem, kteří se toulali v okolí.

Když chtěli stáhnout provaz, přetrhli jej, kus zůstal viset na komíně na střeše. Až na to, že si téměř úplně sedřeli kůži z rukou, si vůbec neublížili.

Ve stejnou dobu, aniž se dalo zjistit jak, byl vyrozuměn Thénardier; nespal.

Ačkoliv byla velmi tmavá noc, postřehl k jedné hodině ranní, jak kolem okénka naproti jeho cele přecházejí po střeše v dešti a vichřici dva stíny. Jeden stín se na vteřinku u okénka zastavil. Byl to Brujon. Thénardier ho poznal a pochopil. To mu stačilo.

Thénardier, který byl označen za vraha a držen ve vazbě pro noční násilný úklad, byl velmi přísně střežen. Hlídka, která přecházela s nabitou zbraní před jeho klecí, se každé dvě hodiny střídala. Krásnou vyhlídku osvětlovala silná lampa. Uvězněný měl na nohou pár okovů vážících padesát liber. Každý den ve čtyři hodiny odpoledne – tak se to ještě tehdy dělalo – vstoupil do klece dozorce doprovázený dvěma dogami, složil u postele dvě libry černého chleba, džbán vody a misku slabé polévky, v níž plovalo několik bobů, prohlédl vězňovy okovy a oklepal mříže. V noci přicházel s dogami ještě dvakrát.

Thénardierovi dovolili, aby si ponechal cosi jako železný svorník, kterým si přibíjel v rozsedlině zdi chléb, aby jej, jak říkal, „chránil před krysami“. Protože Thénardier byl přísně střežen, nebyl svorník považován za nic nebezpečného. Později si vzpomněli, že jeden dozorce prohodil:

„Bylo by lepší nechat mu jen dřevěný kolík.“

Ve dvě hodiny přišli vystřídat hlídku. Místo starého vojáka nastoupil nováček. O několik minut později konal obhlídku muž se psy, který odešel, aniž co zpozoroval; všiml si jen přílišného mládí a „křupanského vzhledu“ toho „lemouna“. Dvě hodiny nato, o čtvrté, když došlo ke střídání stráží, našli dozorci nováčka, jak spí jako pařez u Thénardierovy klece. Thénardier byl pryč. Na podlaze ležely zlomené okovy. Ve stropě klece byla jedna díra a nad ní druhá ve střeše. Jedno prkno z kavalce bylo vytrženo, Thénardier si je bezpochyby odnesl, protože nebylo k nalezení. V cele se našla také poloprázdná láhev, která obsahovala zbytek omamného vína, kterým byl voják uspán. Vojákovo bodlo zmizelo.

Ve chvíli, kdy to bylo odhaleno, všichni mysleli, že už je Thénardier z dosahu. Ve skutečnosti sice už nebyl v Nové budově, ale byl ještě ve velkém nebezpečí.

Když se Thénardier dostal na střechu Nové budovy, našel zbytek Brujonova provazu viset na vylomené mříži uzavírající kdysi komín, ale protože utržený konec byl příliš krátký, nemohl se Thénardier spustit a prchnout okružní cestou, jako to udělali Brujon a Gueulemer.

Zahnete-li z ulice Ballets do ulice Roi-de-Sicile, téměř hned napravo narazíte na špinavou rozvalinu. Před nějakými sty lety tam stával dům, z něhož zůstala dnes jen zadní stěna, pravá zeď rumiště, tyčící se mezi sousedními domy až do výšky třetího poschodí. Zbořeniště lehce poznáte podle dvou velkých čtverhranných oken, která jsou tam dodnes. Prostřední okno, umístěné blíže pravé lomenice, je přepaženo červotočinou prožraným trámem, upevněným na okenní rám. Těmito okny bylo možno kdysi pozorovat vysokou pochmurnou zeď, která tvořila část okružního pevnostního ochozu věznice Force.

Proluku po zbouraném domě napolo vyplnila ohrada s dřevěným plotem pozpodpíraným pěti kamennými mezníky. V ohradě se skrýval domek opřený o doposud stojící zdi zbořeniska. Oplocení má dvířka, která se ještě před několika lety zavírala jenom na zástrčku.

A právě na hřeben rozpadající se zdi se Thénardier dostal ke třetí hodině ranní.

Jak se tam octl? To nikdo nikdy nedovedl ani vysvětlit, ani pochopit. Asi blesky mu v tom i vadily i pomáhaly. Použil snad žebříků a pokrývačského lešení a dostal se tak ze střechy na střechu, z jednoho uzavřeného prostoru do dalšího, z jednoho oddělení na jiné, z budovy dvora Karla Velikého na budovu táhnoucí se kolem dvora Svatého Ludvíka, po tom na okružní ochoz a odtud na zeď zbořeniště v ulici Roi-de-Sicile? Na cestě bylo přece nutno zdolat nepřetržitou řadu překážek, které se zdály nepřekonatelné! Položil si snad prkno ze své postele a udělal si tak most ze střechy Krásné vyhlídky na zídku okružního ochozu a dosoukal se na břiše snad až na hřeben zdi zbořeného domu? Ale zeď pevnostního ochozu forceské věznice se zubatě klikatila, nepravidelně stoupala a klesala, snižovala se k hasičským kasárnám, stoupala k Lázním, byla přervána stavbami a nad Lamoignonovým palácem byla výš než nad ulicí Pavée, všude kolem byly srázy a pravé úhly; a pak, stráže mohly snadno zahlédnout temnou siluetu prchajícího; jakou cestu Thénardier volil, zůstává proto tak trochu záhadou. Ani ten, ani jiný způsob úniku nebyl možný. Byl snad Thénardier osvícen touhou po svobodě, která mění propasti v příkopy, železné mříže v lísky z vrbového proutí, jednonohého v atleta, podagristu v ptáka, tupost v instinkt, instinkt v bystrost a bystrost v genialitu? Našel snad a zimprovizoval Thénardier další způsob, jak vyváznout z vězení? To se nikdo nikdy nedověděl.

Člověk si někdy ani nemůže uvědomit všechny zázraky útěku. Unikající člověk je – opakujeme to – jakoby osvícen: v tajemném přísvitu úniku září hvězda a blesk; usilovat o svobodu není o nic méně obdivuhodné než rozpínat křídla za vznešeností: a o uprchlém zloději se řekne: „Jak jenom mohl přelézt tu střechu?“ Právě tak se mluví o Corneillovi: jak přišel na ten nádherný verš _Kéž by, ach, zesnul?_

Ať tomu bylo jakkoliv, Thénardier, zpocený, až z něho teklo, na kůži promoklý, v šatech, které rozedral na cáry, s krvavými lokty, s rozedřenými koleny se dostal na _ostří_ zdi oné zříceniny, jak to nazývají děti ve své řeči plné bohatých nápadů; tam se natáhl jak dlouhý, tak široký a tam ho také opustila sily. Příkrý sráz tří poschodí ho dělil od dlažby ulice.

Provaz, který měl, byl příliš krátký.

Čekal tam bledý a vyčerpaný, zbaven naděje, kterou dosud měl. Zatím ho chránila noc, ale děsil se při myšlence, že se co nevidět rozední a zaslechne odbíjet čtyři hodiny na blízké věži kostela Saint-Paul, což je doba, kdy přijdou vyměnit stráž a najdou ji hluboce uspanou pod proraženou střechou. Díval se tupě do strašné hlubiny, díval se na světla luceren, na mokrou a černou dlažbu, na onu vytouženou a děsnou dlažbu, která znamenala smrt i svobodu.

Tázal se sám sebe, podařilo-li se uprchnout jeho třem komplicům, zdali ho čekají a přijdou-li mu na pomoc. Naslouchal. Od té doby, co uvízl na zdi, vyjma hlídku nikdo nepřešel ulicí. Téměř všichni zelináři z Montreuil, z Charonne, z Vincennes a z Bercy projíždějí k tržnici ulicí Saint-Antoine.

Odbily čtyři hodiny. Thénardier se zachvěl. Několik okamžiků poté se ozval ve věznici poděšený a zmatený ruch, jaký následuje po odhalení útěku. Hluk otvíraných a zavíraných dveří, skřípot mříží ve stěžejích, poplach na strážnici, hrubé pokřikování žalářníků a třesk pažeb ručnic o dlažbu nádvoří doléhal až k jeho uším. V zamřížovaných oknech ložnic se míhala světla nahoru i dolů, pochodeň běžela po střeše Nové budovy, ze sousedních kasáren byli povolání hasiči. Jejich přilby ozařované pochodní pobíhaly v dešti po střechách. Zároveň Thénardier pozoroval, že směrem k náměstí Bastily zbělel obzor zlověstně zsinalým odstínem.

Ležel nahoře na desetipalcové zdi, vydán napospas lijáku, se dvěma propastmi napravo i nalevo, nemaje odvahu se pohnout ze strachu, že by se zřítil; trpěl závratí; a třásl se hrůzou, že zatčení ho nemine, zatímco poděšená myšlenka bloudila neúprosně od nápadu k nápadu jako srdce zvonu:

„Jestli spadnu, zabiju se; jestli zůstanu, dostanou mě.“

Ačkoliv ulice byla ještě docela temná, zahlédl ve své úzkosti člověka, který se od ulice Pavée plížil podél zdí a zastavil se u trosek, nad nimiž se Thénardier jako by vznášel. Toho dostihl druhý, který našlapoval stejně obezřele, pak třetí a čtvrtý. Když se sešli, jeden odtáhl zástrčku dvířek plotu a všichni čtyři vstoupili do ohrady, v níž stojí baráček. Byli právě pod Thénardierem. Muži zřejmě volili toto ústraní, aby si mohli pohovořit, aniž byli spatřeni chodci nebo hlídkou, která střeží vchod do věznice La Force několik kroků odtud. Musíme říci i to, že déšť držel hlídku ve strážní budce. Protože Thénardier nemohl poznat obličeje, napjal sluch a poslouchal se zoufalou pozorností ubožáka, který se cítí už ztracen.

Ti muži mluvili hantýrkou, proto se mu před očima mihlo cosi podobného naději.

První řekl tiše, ale zřetelně:

„Odprejskněme! Nač tudlenc čučíme?“

Druhý odpověděl:

„Leje jako z konve. A potom, pendrekáři půjdou kolem. Voják tamdle knajzuje. Eště nás ztady sbalí.“

Obě slova _ztady_ a _tudlenc,_ jež znamenají _zde_ a náležejí – první argotu městských hradeb a druhé argotu z okolí Templu – vysvětlila Thénardierovi všechno. Podle _ztady_ poznal Brujona, předměstského tuláka, a podle _tudlenc_ Babeta, který byl mimo jiná zaměstnání překupníkem v Templu.

Klasickým argotem velkého století se mluví už jenom v Templu a Babet jej dokonale ovládal. Bez toho slůvka _tudlenc_ by ho Thénardier vůbec nebyl poznal, protože změnil hlas.

Zatím do rozmluvy zasáhl třetí.

„Nic nás nehoní, počkejme trochu. Podle čeho můžeme soudit, že nás nepotřebuje?“

Podle toho, že to bylo řečeno čistou francouzštinou, poznal Thénardier, že promluvil Montparnasse, který si zakládal na tom, že sice rozumí všem hantýrkám, ale žádné nepoužívá.

Čtvrtý mlčel, ale prozrazovala ho jeho široká ramena. Thénardier se nemýlil. Byl to Gueulemer.

Brujon odsekl téměř prudce, ale stále tiše: „Nekecej si do lebedy. Hospoda asi nevzal roha. Tomu fochu rozumí jako koza petrželi! Aby člověk uměl rozcupovat košili, rozřezat prostěradlo, utočit z toho provaz, udělat díry do dveří, falšovat papíry, obstarat si paklíče, přeřezat si brazolety, zavěsit provaz venku na zeď, na to musí bejt, holenku, po čertech pálenej. Starej asi nestačil. Neumí makat.“

Babet stále pokračoval v té moudré a klasické hantýrce, jíž mluvili Poulailler a Cartouche a která, srovnáme-li ji s odvážným, novotářským, barvitým a troufalým argotem, jehož používal Brujon, je tím, čím bylo Racinovo vyjadřování ve srovnání s bohatou škálou André Chéniera:

„Tvého šenkase asi chytili a dostal hona. Člověk nesmí bejt dnešní. To je ale cucák! Dal se oblafnout ňákým špiclem, možná ňákým beranem, kerej ho uhnal. Poslechni, Montparnassi, slyšíš v base tu bandurskou? Viděls ty světýlka? Už ho dávno lapli! Napařej mu dvacet roků. Nemám strach, nejsem sralbotka, se ví, ale teď si to posejříme, nebo s námi po čertech zatočí. Neblbni, rozhejbej pedály, vylouskneme spolu fláděru dobrýho starýho vinca.“

„Našince nesmíme nechat v nesnázích,“ bručel Montparnasse.

„Sázím se, že ho zabásli,“ pokračoval Brujon. „Teď bych nedal za toho patokáře ani zlámanou grešli. Co my zmůžeme? Plavme vocuď. Každou chvíli mám pocit, že mě lapec drží pazourem za flígl.“

Montparnasse se bránil už jen chabě; ve skutečnosti se ti čtyři muži toulali kolem Force celou noc, s věrností, s jakou lupiči drží stále při sobě, ať je nebezpečí sebevětší, a doufali, že se někde vysoko na zdi vynoří Thénardier. Ale noc byla čím dál tím krásnější; pršelo tak, že liják zaháněl kdekoho pod střechu; lomcovala jimi zima, měli promočené šaty, děravé boty, znepokojoval je hluk, který se před chvílí strhl ve věznici, lekal je prchající čas a možné setkání s hlídkou, opouštěla je naděje a vracel se strach, a to všechno dohromady je nutilo k ústupu. Sám Montparnasse, který byl tak napolo Thénardierovým zetěm, couval. Ještě okamžik a odejdou! Thénardier těžce oddychoval na zdi jako trosečníci z _Medúzy,_ když na svém voru viděli, jak se ztrácí na obzoru loď, která se na chvíli objevila.

Netroufal si je zavolat; kdyby někdo zaslechl volání, mohlo by být všechno ztraceno: v poslední jasné chvilce dostal nápad: vzal z kapsy kus Brujonova provazu, jejž odvázal z komína Nové budovy, a hodil jej do místa ohrazeného plotem.

Provaz jim padl k nohám.

„Vdova!“ řekl Babet.

„Moje kroucačka!“ řekl Brujon.

„Krčmář je na světě,“ řekl Montparnasse.

Podívali se vzhůru. Thénardier povystrčil hlavu.

„Rychle,“ řekl Montparnasse, „máš druhou část provazu, Brujone?“

„Jo.“

„Svaž oba kusy dohromady, hodíme mu provaz, on si ho zachytí na zdi, však bude dost dlouhý, aby po něm sešplhal až dolů.“

Thénardier se odvážil promluvit:

„Jsem celý zkřehlý.“

„Zahřejeme tě.“

„Už se ani hejbat nemůžu.“

„Jen se spustíš a my tě chytíme!“

„Mám ztuhlý ruce.“

„Přivaž jenom provaz na zeď.“

„To není možný.“

„Jeden z nás musí k němu nahoru,“ řekl Montparnasse.

„Tři poschodí,“ nadhodil Brujon.

Bývalý sádrový komín od kamen, která kdysi vytápěly baráček, stoupal téměř až k místu, kde bylo vidět Thénardiera. Tehdy rozpraskaný a potrhaný komín se už zřítil, ale jeho stopy je vidět podnes. Byl uzoučký.

„Tudy by se dalo vystoupit,“ poznamenal Montparnasse.

„Tím komínem?“ rozkřikl se Babet. „Chlap nikdy! Leda ňákej skrček.“

„Potřebovali bysme ňákýho uličníka,“ přidal Brujon.

„Kde vzít ňákýho usmrkance?“ řekl Gueulemer.

„Počkejte,“ řekl Montparnasse, „mám, co potřebujeme.“ Opatrně pootevřel vrátka ohrady, ujistil se, že ulicí nejde žádný chodec, obezřele vyšel, zavřel za sebou a rozběhl se směrem k náměstí Bastily.

Uplynulo sedm nebo osm minut, pro Thénardiera osm tisíc století; Babet, Brujon a Gueulemer ani nemukali; konečně se otevřela dvířka a celý udýchaný se objevil Montparnasse, který vedl Gavroche. Déšť se dále staral o to, aby ulice zůstala opuštěná.

Malý Gavroche vstoupil do ohrady a podíval se docela klidně na postavy čtyř lupičů. Voda mu kapala z vlasů. Gueulemer ho oslovil:

„Kluku, seš chlap?“

Gavroche trhl rameny a odpověděl:

„Kluk jako já je chlap, a chlapi jako vy jsou kluci.“

„Ten spratek ji má dobře proříznutou!“ zvolal Babet.

„Pařížský kvítko není žádná chcíplotina,“ zvolal Brujon.

„Co chcete?“ řekl Gavroche.

Montparnasse odpověděl:

„Abys tím komínem vylezl nahoru.“

„S touhle kroucačkou,“ přidal Babet.

„A přivázal ji tam,“ pokračoval Brujon.

„Nahoře na zdi,“ znovu se ozval Babet.

„Na okenní příčku,“ dodal Brujon.

„A pak?“ řekl Gavroche.

„To je všechno!“ řekl Gueulemer.

Gamén si prohlédl provaz, komín, zeď, okna, odfrkl si opovržlivě jako by říkal:

„Pch, to je toho!“

„Nahoře je muž, a toho zachráníš,“ pokračoval Montparnasse.

„Chceš?“ dodal Brujon.

„Troubo!“ řekl chlapec, jako by mu otázka připadala neslýchaná; a zul si střevíce.

Gueulemer chytil Gavroche jednou rukou, vysadil ho na střechu, jejíž červotočem prožraná prkna se prohýbala i pod váhou dítěte, a podal mu provaz, který Brujon svázal za Montparnassovy nepřítomnosti. Gamén si to namířil ke komínu, do něhož byl snadný přístup, poněvadž u střechy byla velká díra. V okamžiku, kdy už chtěl šplhat, nahnul se přes zeď Thénardier, který si všiml, že se blíží spása a život; první záblesk dne mu vybílil čelo zalité potem, jeho zsinalé tváře, jeho tenký a dravčí nos, jeho šedé naježené vousy, a Gavroche ho poznal.

„Hele!“ řekl. „To je táta!… Eh! To neva.“

Vzal provaz do zubů a pustil se odhodlaně vzhůru.

Doškrábal se až nahoru na polozbořenou zeď, sedl si na ni jako na koně a důkladně uvázal provaz na okenní příčel.

Za chvíli byl Thénardier na ulici.

Jen se dotkl dláždění, jen se cítil mimo nebezpečí, už nebyl ani unavený, ani zkřehlý, ani se netřásl; strašné hrůzy, jimž unikl, se rozplynuly jako dým; probudila se v něm jeho stará podivuhodná a dravá schopnost, byla tu, nespoutaná a odhodlaná zmáhat nové překážky. První slova tohoto muže byla:

„A na kom si teď smlsnem?“

Je zbytečné vysvětlovat smysl tohoto tak strašně průhledného slova, které značí zároveň zabít, zavraždit a vykrást. _Smlsnout_ znamená vlastně _pohltit._

„Rychle vodprejskněme,“ řekl Brujon. „Řekněme si to krátce, a hned plavme každej jinam. V ulici Plumet je pěkně vykoumanej kšeft, pustá ulice, opuštěnej dům, zrezivělá mříž do zahrady, samotný ženský.“

„No tak! Pročpak ne?“ optal se Thénardier.

„Tvá holka Eponina to šla vobhlídnout,“ vysvětloval mu Babet.

„A přinesla Magnonce suchar,“ dodal Gueulemer. „Nedá se tam fachčit.“

„Holka není blbá,“ prohodil Thénardier. „Ale přece si to vomrknem.“

„Jo, jo,“ řekl Brujon, „vomrknem si to.“

Ale žádný z chlapů jako by neviděl Gavroche, který si při hovoru sedl na podezdívku plotu; chvíli čekal, až se snad otec po něm ohlédne, pak si natáhl boty a řekl:

„Tak to bysme měli! Chlapi, už mě nepotřebujete? Už jste z bryndy? Plavu. Musím vzbudit svá mrňata.“

Odešel.

A pět mužů, jeden po druhém, se vytratilo z ohrady. Když Gavroche zmizel za rohem ulice Ballets, vzal Babet Thénardiera stranou.

„Všiml sis toho prcka?“ otázal se.

„Jakýho prcka?“

„Prcka, kterej se vyškrábal na zeď a přines ti provaz.“

„Moc ne.“

„Tak nevím, ale zdá se mi, že to byl tvůj kluk.“

„Co?“ řekl Thénardier. „Vážně?“

  

[^29]: Narážky na veliké krádeže z roku 1827 a 1831.

[^30]: Franc. autor sladce naivních a jednotvárných elegií v 18. stol.
