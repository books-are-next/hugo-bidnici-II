<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>bidnici_ii-27</title>
		<link href="../Styles/bidnici_ii_idstyles.css" rel="stylesheet" type="text/css"/>
	</head>
	<body id="bidnici_ii" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-2-7" class="MLP-uroven2-kapitola">KNIHA SEDMÁ<br/>P<a id="x.26024"></a>oslední doušek z&nbsp;kalicha</p>
			<p id="toc_marker-2-7-1" class="MLP-uroven3-nadpis-ii">(<a id="x.26027"></a>1)<br/>Sedmý kruh a&nbsp;osmé nebe</p>
			<p class="MLP-text-bez1radku">Den po svatbě trávívají lidé sami pro sebe. K&nbsp;soukromí šťastných lidí býváme obvykle šetrní. A&nbsp;také k&nbsp;tomu, když si trochu pospí. Ruch návštěv a&nbsp;gratulací začíná až později. Dne 17.&nbsp;února bylo už něco po polednách, když Bask s&nbsp;prachovkou a&nbsp;s&nbsp;péřovým smetáčkem pod paží „dělal předsíň“ a&nbsp;zaslechl lehké zaklepání na dveře. Zvonek se neozval, což je v&nbsp;takový den velmi ohleduplné. Bask otevřel a&nbsp;spatřil pana Faucheleventa. Uvedl ho do salónu, kde bylo ještě neuklizeno a&nbsp;všechno vzhůru nohama a&nbsp;kde to po včerejších radovánkách vypadalo jako na bojišti.</p>
			<p class="MLP-text">„Božínku, pane,“ poznamenal Bask, „dneska jsme si poleželi.“</p>
			<p class="MLP-text">„Je váš pán vzhůru?“ otázal se Jean Valjean.</p>
			<p class="MLP-text">„Co dělá vaše ruka, pane?“ odpověděl Bask.</p>
			<p class="MLP-text">„Už je to lepší. Je váš pán vzhůru?“</p>
			<p class="MLP-text">„Který? Starý nebo nový?“</p>
			<p class="MLP-text">„Pan Pontmercy.“</p>
			<p class="MLP-text">„Pan baron?“ řekl Bask a&nbsp;napřímil se.</p>
			<p class="MLP-text">Pro své sluhy je člověk hlavně baronem. Něco z&nbsp;té vznešenosti přechází i&nbsp;na ně; filozof by řekl, že na ně padl odlesk titulu, a&nbsp;to jim lichotí. Marius, mimochodem řečeno bojovný republikán, to potvrdil činy, byl teď proti své vůli baronem. Pro tento titul došlo v&nbsp;rodině k&nbsp;malé revoluci. Teď na mm trval pan Gillenormand a&nbsp;Marius se ho zříkal. Ale plukovník Pontmercy napsal: <span class="MLP-znak-kurziva-11b">Můj syn bude užívat mého titulu.</span> Marius byl poslušný. A&nbsp;navíc, Cosetta, v&nbsp;níž se začínala probouzet žena, byla okouzlena, že je baronkou.</p>
			<p class="MLP-text">„Pan baron?“ opakoval Bask. „Podívám se. Řeknu mu, že je tu pan Fauchelevent.“</p>
			<p class="MLP-text">„Ne. Neříkejte mu, že to jsem já. Řekněte mu, že s&nbsp;ním kdosi chce promluvit v&nbsp;soukromí, a&nbsp;neříkejte mu jméno.“</p>
			<p class="MLP-text">„Aha!“ řekl Bask.</p>
			<p class="MLP-text">„Chci ho překvapit.“</p>
			<p class="MLP-text">„Aha!“ odvětil Bask, dávaje si své druhé „aha!“ jako vysvětlení prvního.</p>
			<p class="MLP-text">A&nbsp;odešel.</p>
			<p class="MLP-text">Jean Valjean osaměl.</p>
			<p class="MLP-text">V&nbsp;salónu, jak jsme řekli, bylo všechno vzhůru nohama. Zdálo se, že kdyby se člověk zaposlouchal, slyšel by ještě ozvěnu svatby. Na podlaze se povalovaly květiny vypadlé z&nbsp;girland a&nbsp;účesů. Svíčky dohořely až na sám konec a&nbsp;připojily své voskové krápníky ke křišťálovým lustrům. Ani jediný kus nábytku nebyl na svém místě. V&nbsp;koutech stálo po třech čtyřech lenoškách, přistrčených jedna ke druhé, a&nbsp;tvořily skupinky, jako by si ještě šuškaly. V&nbsp;pokoji zůstala usměvavá pohoda. Stopy půvabu nese i&nbsp;slavnost uplynulá. Bylo v&nbsp;tom plno štěstí. Při pohledu na neurovnané židle stojící mezi vadnoucími květy a&nbsp;pod zhaslými světly jste musili vzpomínat na radost. Záři lustrů teď nahradilo slunce, které vesele vnikalo do salónu.</p>
			<p class="MLP-text">Uběhlo několik minut. Jean Valjean stál nehybně na místě, kde ho Bask zanechal. Byl velmi bledý. Nevyspalé oči se tak propadaly, že téměř mizely v&nbsp;očních důlcích. Černý kabát měl pomačkaný, jako by v&nbsp;něm prospal celou noc. Na loktech soukenné látky se bělalo chmýří z&nbsp;peřin. Jean Valjean pozoroval slunečnou skvrnu u&nbsp;svých nohou, kterou na parketách kreslilo slunce.</p>
			<p class="MLP-text">Za dveřmi se ozvaly kroky. Zvedl oči.</p>
			<p class="MLP-text">Vstoupil Marius se vztyčenou hlavou, s&nbsp;úsměvem na rtech, s&nbsp;jakousi září v&nbsp;obličeji, s&nbsp;jasným čelem a&nbsp;s&nbsp;vítězoslavným pohledem. On také nespal.</p>
			<p class="MLP-text">„To jste vy, otče!“ zvolal, když spatřil Jeana Valjeana. „Ten hlupák Bask se tvářil tak tajemně! Ale přicházíte příliš brzo. Je teprve půl jedné. Cosetta spí.“</p>
			<p class="MLP-text">Slovo „otče“, kterým oslovil Marius pana Faucheleventa, znamenalo „jsem na výsost šťasten“. Víme, že mezi oběma byla přehrada, chlad a&nbsp;stísněnost; ledy, které měly teprve popukat nebo roztát. Marius byl do té míry opojen, že se přehrada snížila, že led roztával a&nbsp;že pan Fauchelevent byl i&nbsp;pro něho jako pro Cosettu otcem.</p>
			<p class="MLP-text">Pokračoval; jeho slova překypovala, jak tomu bývá při božských poryvech radosti:</p>
			<p class="MLP-text">„To jsem rád, že vás vidím! Kdybyste věděl, jak jste nám tu včera scházel! Dobrý den, otče. Co je s&nbsp;vaší rukou? Je to lepší, že ano?“</p>
			<p class="MLP-text">A&nbsp;potěšen příznivou odpovědí, kterou si sám dal, pokračoval:</p>
			<p class="MLP-text">„Co jsme se o&nbsp;vás oba namluvili! Cosetta vás má tak ráda! Nesmíte zapomenout, že tu máte svůj pokoj. My jsme zanevřeli na ulici Homme-Armé. My už ji vůbec nemáme rádi. Jak jste se mohl nastěhovat do takové ulice, která je nevlídná, protivná a&nbsp;ošklivá, nikam nevede; člověka v&nbsp;ní mrazí, a&nbsp;pak, nedá se do ní ani vjet kočárem. Přestěhujete se k&nbsp;nám. A&nbsp;to ještě dnes. Nebo si Cosetta s&nbsp;vámi promluví. Ta dovede s&nbsp;námi všemi točit, na to vás upozorňuji. Viděl jste svůj pokoj, je docela blízko našeho, s&nbsp;vyhlídkou do zahrady; dali jsme všechno opravit, postel na vás čeká, jen vy tu chybíte. Cosetta postavila vedle vašeho lůžka velikou starou lenošku potaženou utrechtským plyšem a&nbsp;nakázala jí: otevři mu svou náruč. Do akáciového houští proti vašim oknům přilétá každé jaro slavík. Za dva měsíce ho tam máte. Jeho hnízdo budete mít po levici a&nbsp;naše po pravici. V&nbsp;noci bude zpívat slavík a&nbsp;ve dne bude švitořit Cosetta. Váš pokoj je obrácen přímo k&nbsp;jihu. Cosetta vám tam srovná vaše knihy, váš cestopis kapitána Cooka a&nbsp;ten druhý Vancouverův a&nbsp;všechny vaše věci. Mezi nimi je, tuším, kufřík, na kterém vám záleží, určil jsem pro něj čestný koutek. Získal jste si mého děda, líbíte se mu. Budeme žít pohromadě. Umíte whist? Děd bude celý blažený, umíte-li whist. Budete vodit Cosettu na procházku; když budu zaměstnán u&nbsp;soudu, nabídnete jí doprovod, víte, jako kdesi v&nbsp;Lucemburské zahradě. Jsme rozhodnuti, chceme být velice šťastni. A&nbsp;vy budete šťasten s&nbsp;námi, rozumíte, tatínku. Abych nezapomněl, posnídáte dnes s&nbsp;námi?“</p>
			<p class="MLP-text">„Pane,“ řekl Jean Valjean, „musím vám něco říci. Jsem bývalý galejník.“</p>
			<p class="MLP-text"><span>Mez ostrých, vnímatelných zvuků může být překročena právě tak dobře pro ducha jako pro ucho. Slova </span><span class="MLP-znak-kurziva-11b">jsem bývalý galejník,</span><span> která vyšla z&nbsp;úst pana Faucheleventa a&nbsp;pronikla do Mariova ucha, překročila však meze slyšitelnosti. Marius neslyšel. Zdálo se mu, že mu bylo právě cosi řečeno; ale nevěděl co. Stál s&nbsp;otevřenými ústy.</span></p>
			<p class="MLP-text">Vtom si všiml, že muž, který s&nbsp;ním mluví, vypadá strašně. Až do té chvíle nezpozoroval ve svém štěstí jeho hroznou bledost.</p>
			<p class="MLP-text">Jean Valjean rozvázal černý šátek, na němž měl zavěšenou pravou ruku, rozvinul obvaz, obnažil palec a&nbsp;ukázal jej Mariovi.</p>
			<p class="MLP-text">„Ruce nic není,“ řekl.</p>
			<p class="MLP-text">Marius pohlédl na palec.</p>
			<p class="MLP-text">„Nikdy jí nic nebylo,“ pravil Jean Valjean.</p>
			<p class="MLP-text">Opravdu tam nebyly stopy po nějakém poranění.</p>
			<p class="MLP-text">Jean Valjean pokračoval:</p>
			<p class="MLP-text">„Neslušelo se, abych byl na vaší svatbě. Vzdaloval jsem se, jak jen jsem mohl. Předstíral jsem poranění, abych se nemusil podpisovat a&nbsp;nedopustil se tak podvodu. Svatební smlouva by byla neplatná.“</p>
			<p class="MLP-text">Marius zakoktal:</p>
			<p class="MLP-text">„Co to znamená?“</p>
			<p class="MLP-text">„To znamená,“ odpověděl Jean Valjean, „že jsem byl na galejích.“</p>
			<p class="MLP-text">„Já z&nbsp;toho zešílím!“ zvolal zděšený Marius.</p>
			<p class="MLP-text">„Pane Pontmercy,“ řekl Jean Valjean, „byl jsem devatenáct let na galejích. Pro krádež. Potom jsem byl odsouzen doživotně. Pro krádež. Pro opětovnou krádež. A&nbsp;nyní jsem uprchlý trestanec.“</p>
			<p class="MLP-text">Marius marně couval před skutečností, odmítal pravdu, vzpíral se jasnému faktu, ale musil se mu podrobit. Začínal chápat, a&nbsp;jak tomu bývá v&nbsp;takových případech, pochopil až příliš dobře. Zamrazilo ho a&nbsp;přímo se otřásl; mozkem mu probleskla myšlenka, při které se zachvěl. Zahlédl v&nbsp;budoucnosti ohyzdný osud, který ho očekává.</p>
			<p class="MLP-text">„Řekněte všechno, řekněte všechno!“ křičel. „Vy jste Cosettin otec!“</p>
			<p class="MLP-text">A&nbsp;s&nbsp;nevýslovným pohybem hrůzy couvl dva kroky zpátky.</p>
			<p class="MLP-text">Jean Valjean vztyčil hlavu s&nbsp;takovou vznešenou důstojností, že se zdálo, jako by byl vyrostl do stropu.</p>
			<p class="MLP-text">„Je nezbytně nutné, abyste mi věřil, pane; a&nbsp;ačkoliv naše přísaha je před zákonem neplatná…“</p>
			<p class="MLP-text">Tu se odmlčel, potom s&nbsp;jakousi svrchovanou a&nbsp;smrtelnou vážností dodal a&nbsp;zvolna přitom článkoval a&nbsp;zdůrazňoval slabiky:</p>
			<p class="MLP-text">„…&nbsp;Vy mi uvěříte. Cosettin otec, já! Bůh je můj svědek, nejsem. Pane barone Pontmercy, jsem venkovan z&nbsp;Faverolles. Živil jsem se průklestem stromů. Nejmenuji se Fauchelevent, jmenuji se Jean Valjean. Nejsem Cosettě ničím. Upokojte se.“</p>
			<p class="MLP-text">Marius zakoktal:</p>
			<p class="MLP-text">„Kdo mi to dokáže?“</p>
			<p class="MLP-text">„Já. Vždyť to říkám.“</p>
			<p class="MLP-text">Marius pohlédl na Valjeana. Ten byl truchlivý a&nbsp;vyrovnaný. Z&nbsp;podobného klidu nemohla vyjít žádná lež. V&nbsp;hrobovém chladu byla pravda.</p>
			<p class="MLP-text">„Věřím vám,“ řekl Marius.</p>
			<p class="MLP-text">Jean Valjean sklonil hlavu, jako by to bral na vědomí, a&nbsp;pokračoval:</p>
			<p class="MLP-text">„Čím jsem Cosettě? Náhodným chodcem. Před deseti lety jsem nevěděl, že je na světě. Mám ji rád, to je pravda. Takové opuštěné děvčátko, které jsme viděli maličké, a&nbsp;my sami už byli staří, takové bezbranné děvčátko si snadno zamilujeme. Ve stáří se každý člověk považuje za dědečka všech malých dětí. Můžete, myslím, předpokládat, že mám cosi jako srdce. Byla sirotek. Bez otce, bez matky. Potřebovala mě. Proto jsem ji začal milovat. Ty děti jsou taková ubožátka, že kdokoliv, i&nbsp;člověk jako já, může být jejich ochráncem. A&nbsp;já prostě chránil Cosettu. Nemyslím, že by se taková maličkost mohla doopravdy nazvat dobrým skutkem. Jestli však to je dobrý skutek, tedy jsem ho vykonal. Připište mi to k&nbsp;dobru jako polehčující okolnost. Dnes Cosetta odchází z&nbsp;mého života; naše cesty se dělí. Příště už nebudu moci pro ni nic udělat. Je paní Pontmercyovou. Už o&nbsp;ni pečuje jiná prozřetelnost. A&nbsp;Cosetta tou změnou získává. Všechno je v&nbsp;pořádku. Nezmiňujete se sice o&nbsp;těch šesti stech tisících, ale já uhaduju vaši myšlenku; ano, ty peníze byly pro ni uloženy. Jak se ta částka octla v&nbsp;mých rukou? Co na tom záleží? Vracím jen svěřené peníze. A&nbsp;na víc se mne nikdo nesmí ptát. Vracím je a&nbsp;k&nbsp;tomu prozrazuji své pravé jméno. To se také týká jen mne. Záleží mi na tom, abyste věděl, kdo jsem.“</p>
			<p class="MLP-text">A&nbsp;Jean Valjean pohlédl Mariovi do očí.</p>
			<p class="MLP-text">Všechno se v&nbsp;mladém muži bouřilo, nenacházel souvislost. Když zaduje vichřice osudu, rozvlní podobně naši duši.</p>
			<p class="MLP-text">Všichni jsme prožili chvíle rozrušení, kdy jako by se v&nbsp;nás všechno roztříštilo; mluvíme, co nám slina na jazyk přinese a&nbsp;co nevystihuje to, co by bylo vhodno právě povědět. Nenadálá odhalení jsou k&nbsp;neunesení. Opájejí nás jako neblahé víno. Marius byl tak ohromen novou situací, která se mu naskytla, že mluvil s&nbsp;Jeanem Valjeanem téměř tak, jako by mu zazlíval, že se stařec přiznal.</p>
			<p class="MLP-text">„Ale teď mi řekněte,“ zvolal, „proč mi to všechno povídáte? Kdo vás k&nbsp;tomu nutí? Mohl jste si nechat své záhady pro sebe. Nejste ani udán, ani stíhán, ani pronásledován. Máte k&nbsp;tomu asi nějakou zvláštní příčinu, že odhalujete své tajemství o&nbsp;své újmě. Dokončete. V&nbsp;tom vězí něco jiného. Proč se přiznáváte? Z&nbsp;jakého důvodu?“</p>
			<p class="MLP-text">„Z&nbsp;jakého důvodu?“ odpověděl Jean Valjean hlasem tak hlubokým a&nbsp;temným, jako by mluvil spíše k&nbsp;sobě samému než k&nbsp;Mariovi. „Máte pravdu, z&nbsp;jakého důvodu se vám přiznává galejník, že je opravdu galejník? Nuže ano, důvod je podivný. Stalo se to z&nbsp;počestnosti. Hleďte, mým neštěstím je, že mám tady v&nbsp;srdci nitku, která mě váže. Obzvlášť když je člověk starý, jsou takové nitky pevné. Celý život kolem se rozpadá; nitky jsou však stále jako nové. Kdybych byl dovedl vyškubnout tu nit, přervat ji, rozvázat uzel nebo přestřihnout to pouto a&nbsp;odejít hodně daleko, byl jsem zachráněn, mohl jsem klidně odjet; v&nbsp;ulici Bouloi jsou přece dostavníky; vy jste šťastni, já odcházím. Pokusil jsem se přetrhnout tu nit, tahal jsem za ni, držela pevně, nepraskla, a&nbsp;já jsem si zároveň s&nbsp;ní rval srdce. Tu jsem si řekl: Nemohu prostě žít nikde jinde než tady. Musím zůstat. Ano, máte pravdu, jsem hlupák, proč tu docela prostě nezůstanu? Nabízíte mi pokoj ve svém domě, paní Pontmercyová mě má velice ráda, řekla lenošce: otevři mu svou náruč, váš děd si nepřeje nic lepšího, než aby mě tu měl, líbím se mu, budeme bydlit všichni pohromadě, budeme mít společný stůl, nabídnu rámě Cosettě… paní Pontmercyové, promiňte, to je zvyk&nbsp;– budeme pod jednou střechou, u&nbsp;jednoho stolu, u&nbsp;jednoho ohně, budeme v&nbsp;témž koutku u&nbsp;krbu v&nbsp;zimě, na téže procházce v&nbsp;létě, to je radost, to je štěstí, to je vrchol! Budeme žít jako jedna rodina. Rodina!“</p>
			<p class="MLP-text">Při tomto slově Jean Valjean vzplanul. Založil ruce, díval se na podlahu u&nbsp;svých nohou, jako by v&nbsp;ní chtěl vyhloubit propast, a&nbsp;jeho hlas byl pojednou zvučný:</p>
			<p class="MLP-text">„Jako rodina ne. Nemám žádnou rodinu. Nepatřím do vaší rodiny. A&nbsp;vůbec mezi lidi. V&nbsp;domácnostech, kde se žije v&nbsp;rodinném kruhu, jsem přebytečný. Jsou rodiny, ale ne pro mne. Jsem nešťastník, stojím za dveřmi. Měl jsem otce a&nbsp;matku? Téměř o&nbsp;tom pochybuji. Toho dne, kdy jsem provdal to dítě, je po všem; viděl jsem, že je šťastna, že je s&nbsp;mužem, kterého miluje, že tam je dobrý stařec, domácnost dvou andělů, dům plný radostí a&nbsp;že to je tak dobře, a&nbsp;řekl jsem si: Ty tam nechoď. Mohl jsem lhát, to je pravda, klamat vás všechny, zůstat panem Faucheleventem. Dokud to bylo pro její dobro, mohl jsem lhát; ale teď by to bylo kvůli mně, a&nbsp;to už lhát nesmím. Pravda, stačilo, abych mlčel, a&nbsp;všechno šlo svou cestou. Ptáte se mě, co mě nutí, abych mluvil? Směšná věc, svědomí! Mlčet by bylo ovšem<span> velmi</span> snadné. Probděl jsem celou noc a&nbsp;snažil jsem se přesvědčit sám sebe; vy mě zpovídáte, a&nbsp;co jsem vám tu právě řekl, je tak neobvyklé, že k&nbsp;tonu máte právo; ano, probděl jsem celou noc a&nbsp;odůvodňoval jsem v&nbsp;duchu své jednání, měl jsem opravdové důvody, dělal jsem, co jsem mohl, a&nbsp;vidíte! Dvě věci se mi nepodařily; přesně přervat nit, která mě drží za srdce, které je tu připevněno, zanýtováno, zapečetěno, a&nbsp;dále se mi nepodařilo umlčet kohosi, kdo se mnou tiše rozmlouvá, když jsem sám. Proto jsem se dnes přišel ke všemu přiznat. Ke všemu, nebo skoro ke všemu. Je zbytečné mluvit o&nbsp;věcech, které se týkají jen mne; to si ponechávám pro sebe. To hlavní víte. Vzal jsem však s&nbsp;sebou své tajemství a&nbsp;přinesl jsem vám je. Z&nbsp;hloubi útrob jsem je vyrval před vašima očima. Nebylo to snadné rozhodnutí. Celou noc jsem se tomu bránil. Ach, vy si myslíte, proč jsem si neřekl: tentokrát to není proces s&nbsp;Champmathieuen? Že skrývám-li své jméno, nikomu neškodím, vždyť jméno Fauchelevent mi dal sám Fauchelevent z&nbsp;vděčnosti za prokázanou službu, mohu je tedy podržet a&nbsp;budu šťasten v&nbsp;pokojíčku, který mi nabízíte, nebudu nikomu v&nbsp;cestě, budu ve svém koutku, a&nbsp;zatímco vy budete mít Cosettu, budu se těšit z&nbsp;toho, že jsem s&nbsp;ní pod jednou střechou. Každý bychom byli chtěli svůj kousek štěstí. Byl bych zůstal panem Faucheleventem a&nbsp;nikomu by to nevadilo. Nikomu, jenom mému svědomí. Všude kolem mne by byla radost, ale dno mé duše by zůstávalo černé. Nestačí být šťasten, je nutno být spokojen. A&nbsp;tak bych byl zůstal panem Faucheleventem, ale byl bych ztratil svou tvář; vedle vaší srdečné sdílnosti bych byl v&nbsp;sobě nosil tajemství; uprostřed vašeho krásného dne bych byl měl v&nbsp;sobě temnotu; a&nbsp;tak bych bez výstrahy a&nbsp;bez okolků uvedl galejníka k&nbsp;vašemu krbu, seděl bych u&nbsp;vašeho stolu a&nbsp;myslil si: kdybyste věděli, kdo jsem, vyhnali byste mě; byl bych se nechal obsluhovat služebníky, kteří, kdyby to o&nbsp;mně věděli, by řekli: ,To je strašné!ʻ Byl bych se vás dotýkal loktem, jemuž máte právo se vyhýbat, a&nbsp;byl bych znesvětil podanou ruku! Ve vašem domě by se úcta dělila mezi ctihodné bílé vlasy a&nbsp;poskvrněné šediny; ve vašich nejdůvěrnějších chvílích, v&nbsp;nichž by se všechna srdce domnívala, že jsou si dokořán otevřena, ve chvílích, kdy bychom byli všichni čtyři pohromadě, váš děd, vy dva a&nbsp;já, byl by mezi námi neznámý člověk! Byl bych tu vedle vás, žil bych tu s&nbsp;vámi a&nbsp;měl bych jedinou starost, abych nikdy nenadzdvihl víko své hrozné studny. A&nbsp;tak bych se já, mrtvý, vnutil vám, živým. A&nbsp;ji bych byl navždycky připoutal ke svému osudu. Vy, Cosetta a&nbsp;já bychom byli třemi hlavami pod jednou zelenou čepicí! Nechvějete se? Jsem nejsklíčenější z&nbsp;lidí, potom bych byl nejohavnější. A&nbsp;ten zločin bych páchal každodenně! Den za dnem bych se dopouštěl té lži! Denně bych si nasazoval tu škrabošku noci! Každý den bych vám vnucoval díl svého zhanobení, každý den, vám, milovaným, vám, svým dětem, vám, nevinným! Mlčet, to že není nic? Zachovat mlčení, to že je prosté? Ne, není to snadné. Je mlčení, které lže. A&nbsp;svou lež, podvod, hanebnost, zbabělost, zradu a&nbsp;svůj zločin bych pil po kapkách, vyplivoval bych je a&nbsp;zase vpíjel, končil bych o&nbsp;půlnoci a&nbsp;začínal v&nbsp;poledne, a&nbsp;můj ,dobrý den‘ by lhal a&nbsp;můj ‚dobrý večer‘ by lhal a&nbsp;s&nbsp;tím bych spal, přikusoval bych to ke svému chlebu, hleděl bych Cosettě do tváře a&nbsp;odpovídal bych na úsměv anděla úsměvem proklatce; byl bych ohavným darebákem. K&nbsp;čemu to všechno? Abych byl šťasten, já! Což mám právo být šťasten? Jsem mimo život, pane.“</p>
			<p class="MLP-text">Jean Valjean se odmlčel. Marius poslouchal. Tak těsné spojení myšlenek a&nbsp;úzkostí se nesmí přerušovat. Jean Valjean zase snížil hlas, ale to už nebyl temný hlas, byl to hlas příšerný.</p>
			<p class="MLP-text">„Ptáte se, proč mluvím? Nejsem ani udán, ani stíhán, ani pronásledován, říkáte. Ano! Jsem udán! Ano! Jsem stíhán! Ano! Jsem pronásledován! Kým? Sebou samým. Sám si zatarasuju cestu, sám sebe vleču a&nbsp;strkám, sám se zatýkám a&nbsp;odsuzuju, a&nbsp;drží-li člověk sám sebe, je držen dobře.“</p>
			<p class="MLP-text">Sevřel kabát do hrsti, natáhl pěst k&nbsp;Mariovi a&nbsp;pokračoval:</p>
			<p class="MLP-text"><span>„Podívejte se na tu pěst. Nevidíte, že ruka drží límec tak pevně, že ho nepustí? A&nbsp;svědomí, to je panečku jiná pěst! Chce-li člověk být šťasten, nikdy nesmí pochopit, co je to povinnost; neboť povinnost je neúprosná, jakmile si ji kdo uvědomí. Vypadá to, jako by vás trestala za to, že ji chápete; ale ne; ona vás za to odměňuje; neboť ona vás vrhá do pekla, v&nbsp;němž člověk cítí po svém boku Boha. Člověk si nejdříve musí rozervat útroby, a&nbsp;potom žije v&nbsp;klidu sám se sebou.“</span></p>
			<p class="MLP-text">A&nbsp;s&nbsp;jímavým důrazem dodal:</p>
			<p class="MLP-text">„Pane Pontmercy, zní to nesmyslně, ale já jsem čestný člověk. Snižuju se ve vašich očích, ale povyšuju se ve svých. Již jednou se mi to stalo, ale nebylo to tak bolestné; nebylo to nic. Ano, čestný člověk. Nebyl bych jím, kdybyste si mne mou vinou i&nbsp;nadále vážil; jsem jím teď, když mnou pohrdáte. Takový je můj úděl, nikdy nemohu požívat jiné úcty než kradené, a&nbsp;proto mě ta úcta niterně ponižuje a&nbsp;skličuje; abych si vážil sebe sama, je nutno, aby mnou lidé opovrhovali. Tehdy se vzpřimuju. Jsem galejník, který se podřizuje svému svědomí. Dobře vím, že si to odporuje. Ale co dělat? Je tomu tak. Vzal jsem na sebe závazky k&nbsp;sobě samému; a&nbsp;plním je. Jsou okolnosti, které nás zavazují, jsou náhody, které nám vnucují povinnosti. Hleďte, pane Pontmercy, mě už v&nbsp;životě ledacos potkalo.“</p>
			<p class="MLP-text">Jean Valjean se znovu odmlčel, namáhavě polkl slinu, jako by jeho slova měla hořkou pachuť, a&nbsp;mluvil dál:</p>
			<p class="MLP-text"><span>„Je-li člověku souzena taková hrůza, nemá právo ukládat ji druhým proti jejich vůli, nemá právo nakazit je svým morem, nemá právo strhávat je do své propasti, aniž si toho všimli, nemá právo oblékat je do své rudé kazajky a&nbsp;nemá právo potměšile zasypávat štěstí druhých svou bídou. Přiblížit se k&nbsp;těm, kteří jsou zdrávi, a&nbsp;potají se o&nbsp;ně otřít svým neviditelným vředem je odporné. Fauchelevent mi nadarmo půjčil své jméno, já nemám právo je užívat; on mi je mohl dát, já jsem je nemohl přijmout. Jméno? Za ním je celý člověk. Hleďte, pane, trochu jsem přemýšlel, trochu jsem četl, ačkoliv jsem venkovan; a&nbsp;vidíte, že se obstojně vyjadřuju. Dovedu si leccos vysvětlit. Vychoval jsem se sám. Ovšem, ukrást někomu jméno a&nbsp;skrýt se za ním je nepoctivé. Písmenka abecedy se dají ukrást jako peněženka nebo hodinky. Být ztělesněným padělaným podpisem, být živým paklíčem, dostávat se k&nbsp;počestným lidem tím, že si otevřeme jejich zámek, nikdy nehledět zpříma a&nbsp;vždycky jen pošilhávat, být bezectný ve svém vlastním nitru, ne, ne, ne, ne! Raději budu trpět, krvácet, plakat, rvát si nehty kůži s&nbsp;těla, svíjet se celé noci v&nbsp;úzkostech a&nbsp;hlodat si útroby i&nbsp;duši. Proto jsem vám to všechno řekl.</span></p>
			<p class="MLP-text">O&nbsp;své újmě, jak říkáte.“</p>
			<p class="MLP-text">Těžce oddychl a&nbsp;vyrazil poslední slovo:</p>
			<p class="MLP-text">„Kdysi, abych žil, jsem ukradl chléb; dnes, abych žil, nechci krást jméno.“</p>
			<p class="MLP-text">„Abyste žil!“ přerušil ho Marius. „Vy nepotřebujete jméno, abyste žil.“</p>
			<p class="MLP-text">„Rozumím,“ odpověděl Jean Valjean, a&nbsp;pomalu pokyvoval hlavou.</p>
			<p class="MLP-text">Nastalo ticho. Oba mlčeli, každý ponořen do propasti myšlenek. Marius si sedl ke stolu a&nbsp;opíral koutek úst o&nbsp;ohnutý prst. Jean Valjean přecházel sem a&nbsp;tam. Zastavil se a&nbsp;postál bez hnutí před zrcadlem. Potom, jako by v&nbsp;duchu uvažoval, zašeptal pro sebe, dívaje se do zrcadla, v&nbsp;němž se neviděl: „Teď se mi ulevilo!“</p>
			<p class="MLP-text">Znovu začal přecházet z&nbsp;jednoho kouta salónu do druhého. Právě když se obrátil, zpozoroval, že Marius pozoruje, jak chodí. Řekl mu s&nbsp;nevýslovným přízvukem:</p>
			<p class="MLP-text">„Trochu za sebou táhnu nohu. Teď chápete proč.“</p>
			<p class="MLP-text">Potom se docela obrátil k&nbsp;Mariovi.</p>
			<p class="MLP-text">„A&nbsp;teď si, pane, představte: kdybych nic neřekl, zůstal panem Faucheleventem, zabydlil se u&nbsp;vás, byl bych jedním z&nbsp;vás, bydlil bych ve svém pokoji, k&nbsp;snídani bych přicházel v&nbsp;pantoflích, večer bychom chodili všichni tři do divadla, doprovázel bych paní Pontmercyovou do Tuilerií a&nbsp;na Place Royale, byli bychom pospolu a&nbsp;vy byste mě pokládal za sobě rovného; jednoho krásného dne jsem tady, vy jste tady, rozmlouváme, smějeme se, a&nbsp;najednou zaslechnete hlas <span>volající: </span>Jeane Valjeane! A&nbsp;ejhle, ta hrozná ruka zákona, policie, vystoupí ze stínu a&nbsp;prudce mi strhne masku!“</p>
			<p class="MLP-text">Zase se odmlčel; Marius povstal, všecek rozechvělý. Jean Valjean řekl:</p>
			<p class="MLP-text">„Co tomu říkáte?“</p>
			<p class="MLP-text">Mlčení odpovídalo za Maria.</p>
			<p class="MLP-text">Jean Valjean pokračoval:</p>
			<p class="MLP-text">„Dobře vidíte, že mám pravdu, když nemlčím. Hleďte, buďte šťasten, buďte v&nbsp;desátém nebi, staňte se ochráncem anděla, žijte na výsluní a&nbsp;spokojte se s&nbsp;tím, ale nevšímejte si toho, že si ubohý trestanec rozdírá srdce, protože ví, jaká je jeho povinnost; máte před sebou nešťastného člověka, pane.“</p>
			<p class="MLP-text">Marius zvolna přešel salón, a&nbsp;když stanul před Jeanem Val­jeanem, podával mu ruku.</p>
			<p class="MLP-text">Ale musil sám uchopit ruku, která se nezvedla. Jean Valjean se nebránil a&nbsp;Mariovi se zdálo, že tiskne ruku z&nbsp;mramoru.</p>
			<p class="MLP-text">„Můj dědeček má přátele,“ řekl Marius, „vymohu vám milost.“</p>
			<p class="MLP-text">„To je zbytečné,“ odpověděl Jean Valjean. „Pokládají mě za mrtvého, to stačí. Mrtví nejsou pod dozorem. Je jim dovoleno klidně hnít. Smrt, to je totéž co milost.“</p>
			<p class="MLP-text">Vyprostil ruku, kterou Marius držel, a&nbsp;dodal s&nbsp;jakousi neúprosnou důstojností:</p>
			<p class="MLP-text">„Ostatně, konám svou povinnost. Povinnost je přítel, ke kterému <span>mám důvěru; a&nbsp;potřebuju jen jedinou milost, milost svého svědomí.“</span></p>
			<p class="MLP-text"><span>V&nbsp;tu chvíli se na druhém konci salónu tiše pootevřely dveře a&nbsp;v&nbsp;nich se objevila Cosettina hlava. Bylo vidět jen její líbezný obličej; byla rozkošně rozcuchaná a&nbsp;víčka měla ještě opuchlá spánkem. Dívala se jako ptáče, které vystrkuje hlavu z&nbsp;hnízda, nejdříve na svého manžela, potom na Jeana Valjeana a&nbsp;zavolala na ně tak mile, jako by se byla na ně sama růže usmála:</span></p>
			<p class="MLP-text"><span>„Vsaďme se, že mluvíte o&nbsp;politice. Místo abyste byli se mnou, děláte hlouposti.“</span></p>
			<p class="MLP-text">Jean Valjean se zachvěl.</p>
			<p class="MLP-text">„Cosetto…!“ zakoktal Marius. A&nbsp;odmlčel se. Řekli byste&nbsp;– dva provinilci. Cosetta, celá rozzářená, je nespouštěla z&nbsp;očí. Měla v&nbsp;nich ještě rajskou mlhu.</p>
			<p class="MLP-text">„Dopadla jsem vás při činu,“ řekla Cosetta. „Právě jsem dveřmi zaslechla tatínka Faucheleventa, jak mluví o&nbsp;svědomí. Říkal: konat svou povinnost… To je přece politika. A&nbsp;tu já nechci. Nesluší se mluvit o&nbsp;politice hned druhý den. To není v&nbsp;pořádku.“</p>
			<p class="MLP-text">„Mýlíš se, Cosetto,“ odpověděl Marius. „Mluvíme o&nbsp;obchodních záležitostech. Dohadujeme se o&nbsp;tom, jak nejlépe umístit tvých šest set tisíc franků…“</p>
			<p class="MLP-text">„Peníze nejsou všechno,“ přerušila ho Cosetta. „Teď jsem tu já! Chcete mě tady?“</p>
			<p class="MLP-text">Rázně otevřela dveře a&nbsp;vstoupila do salónu. Měla na sobě volný bílý župan s&nbsp;mnoha záhyby a&nbsp;velikými rukávy, které začínaly u&nbsp;krku a&nbsp;padaly až k&nbsp;zemi. Na starých gotických obrazech bývají na zlatém pozadí takové rozkošné pytle na anděly.</p>
			<p class="MLP-text">Prohlédla se od hlavy k&nbsp;patě ve velkém zrcadle a&nbsp;nadšeně vybuchla: „Byl jednou jeden král a&nbsp;královna… Jak jsem šťastná!“</p>
			<p class="MLP-text">Po těch slovech se poklonila Mariovi a&nbsp;Jeanu Valjeanovi. „Tak,“ řekla, „teď si sednu vedle vás do lenošky, za půl hodiny bude snídaně, vy si zatím povíte, co budete chtít, já vím, muži si musí pohovořit, a&nbsp;budu opravdu hodná.“</p>
			<p class="MLP-text">Marius ji vzal za ruku a&nbsp;řekl zamilovaně:</p>
			<p class="MLP-text">„Mluvíme o&nbsp;obchodních věcech.“</p>
			<p class="MLP-text">„Abych nezapomněla,“ odpověděla Cosetta, „otevřela jsem okno do zahrady, a&nbsp;vtom se objevilo celé hejno pierotů. Ptáků, ne masek. Dnes je popeleční středa; ale ne pro ptáčky.“</p>
			<p class="MLP-text"><span>„Říkám ti, že mluvíme o&nbsp;obchodních záležitostech, jdi, má maličká Cosetko, nech nás na chvilku. Mluvíme jen o&nbsp;číslech. To by tě nudilo.“</span></p>
			<p class="MLP-text">„Máš dnes rozkošnou kravatu, Marie. Jste, pane, velmi koketní. Ne, mě by to nenudilo.“</p>
			<p class="MLP-text">„Ujišťuju tě, že by ses nudila.“</p>
			<p class="MLP-text">„Ne. Protože vy byste mě nenudili. Neporozumím vám, ale budu poslouchat. Slyšíme-li milované hlasy, není třeba rozumět slovům. Chci jen, abychom byli pohromadě. A&nbsp;zůstanu s&nbsp;vámi, tak!“</p>
			<p class="MLP-text">„Jsi má milovaná Cosetta, ale nemůžeš zde zůstat!“</p>
			<p class="MLP-text">„Že nemohu zůstat?“</p>
			<p class="MLP-text">„Ano.“</p>
			<p class="MLP-text">„Dobrá,“ pokračovala Cosetta. „Ale mám pro vás plno novinek. Byla bych vám řekla, že dědeček ještě spí, že teta je na mši, že krb tatínka Faucheleventa kouří, že Nicoletta poslala pro kominíka, že se Toussaintka už pohádala s&nbsp;Nicolettou, že Nicoletta se posmívá Toussaintčinu koktání. A&nbsp;teď se nic nedovíte! Ach, že to není možné? Já vám to oplatím a&nbsp;příště vám, drahý pane, také řeknu: To není možné. A&nbsp;kdo na tom bude hůř? Prosím tě, můj miloučký Marie, nech mě tady s&nbsp;vámi.“</p>
			<p class="MLP-text">„Věř mi, že je nutné, abychom byli sami.“</p>
			<p class="MLP-text">„Copak jsem snad cizí?“</p>
			<p class="MLP-text">Jean Valjean nepromluvil ani slovo. Cosetta se obrátila k&nbsp;němu:</p>
			<p class="MLP-text">„Nejdřív chci, tatínku, abyste mě objal. Co je s&nbsp;vámi, že mlčíte, místo abyste byl na mé straně? Copak to mám za tatínka? Vždyť vidíte, jak jsem v&nbsp;manželství nešťastná. Muž mě bije. Honem mi dejte hubičku.“</p>
			<p class="MLP-text">Jean Valjean k&nbsp;ní přistoupil.</p>
			<p class="MLP-text">Cosetta se obrátila k&nbsp;Mariovi.</p>
			<p class="MLP-text">„A&nbsp;na tebe, na tebe se mračím.“</p>
			<p class="MLP-text">Potom nastavila své čelo Jeanu Valjeanovi.</p>
			<p class="MLP-text">Jean Valjean k&nbsp;ní přistoupil ještě o&nbsp;krok blíž.</p>
			<p class="MLP-text">„Tatínku, jste tak bledý! Bolí vás ruka?“</p>
			<p class="MLP-text">„Už je zahojena,“ řekl Jean Valjean.</p>
			<p class="MLP-text">„Vyspal jste se špatně?“</p>
			<p class="MLP-text">„Ne.“</p>
			<p class="MLP-text">„Jste smutný?“</p>
			<p class="MLP-text">„Ne.“</p>
			<p class="MLP-text">„Dejte mi pusu. Jste-li zdráv, spíte-li dobře, jste-li spokojen, nebudu vás plísnit.“</p>
			<p class="MLP-text">A&nbsp;opět mu nastavila čelo.</p>
			<p class="MLP-text">Jean Valjean políbil to čelo, na němž se chvěl andělský odlesk.</p>
			<p class="MLP-text">„Usmějte se.“</p>
			<p class="MLP-text">Jean Valjean poslechl. Jako by se bylo usmálo strašidlo. „Teď mě braňte proti mému vlastnímu muži.“</p>
			<p class="MLP-text">„Cosetto…!“ řekl Marius.</p>
			<p class="MLP-text">„Hněvejte se, tatínku. Řekněte mu, že mám zůstat. Přede mnou můžete docela dobře mluvit. Což mě považujete za hloupou? Co je to za záhady, co si tu vyprávíte! Peněžní záležitosti, uložení peněz do banky, to je toho. Muži nadělají tajností pro nic za nic. Chci tu zůstat. Dnes mi to tolik sluší. Podívej se na mne, Marie.“</p>
			<p class="MLP-text">Podívala se na Maria s&nbsp;rozkošným pokrčením ramen a&nbsp;půvabně se načepýřila. Vtom jako by jediný blesk projel oběma bytostmi. Že tam je ještě někdo třetí, na tom jim pranic nezáleželo.</p>
			<p class="MLP-text">„Miluju tě,“ řekl Marius.</p>
			<p class="MLP-text">„Zbožňuju tě,“ pravila Cosetta.</p>
			<p class="MLP-text">A&nbsp;neodolatelně vábeni k&nbsp;sobě si padli do náruče.</p>
			<p class="MLP-text">„Teď,“ pokračovala Cosetta s&nbsp;vítězoslavným našpulením úst a&nbsp;upravovala si přitom záhyb na županu, „teď tu zůstanu.“</p>
			<p class="MLP-text">„A&nbsp;to ne,“ řekl Marius prosebně. „Musíme ještě něco dojednat.“</p>
			<p class="MLP-text">„Pořád ještě ne?“</p>
			<p class="MLP-text">Mariův hlas zvážněl:</p>
			<p class="MLP-text">„Ujišťuju tě, Cosetto, že je to nemožné.“</p>
			<p class="MLP-text">„Mluvíte jako muž, pane. Tak dobrá. Odcházím. Tatínku, nepodporoval jste mě! Můj pane choti, můj pane otče, jste tyrani. Jdu to říci dědečkovi. Myslíte-li si, že se vrátím a&nbsp;že vám tu budu zbytečně řečnit, pak se velmi mýlíte. Mám svou hrdost. Budu čekat, dokud vy sami nepřijdete. Uvidíte, že se beze mne budete nudit. Odcházím, dobře vám tak.“</p>
			<p class="MLP-text">A&nbsp;odešla.</p>
			<p class="MLP-text">Za dvě vteřiny se dveře opět otevřely, svěží růžová tvář vyhlédla ještě jednou mezi oběma křídly dveří a&nbsp;Cosetta zvolala:</p>
			<p class="MLP-text">„Strašně se zlobím.“</p>
			<p class="MLP-text">Dveře zapadly a&nbsp;chmury se rozhostily znova; jako by jen zbloudilý paprsek náhle nevědomky blýskl tmou.</p>
			<p class="MLP-text">Marius se přesvědčil, že dveře jsou dobře zavřeny.</p>
			<p class="MLP-text">„Ubohá Cosetta!“ šeptal. „Až se dozví…“</p>
			<p class="MLP-text">Při těch slovech se Jean Valjean zachvěl na celém těle. Vytřeštil na Maria oči.</p>
			<p class="MLP-text">„Cosetta! Ach ano, to je pravda, vy to řeknete Cosettě. To je pravda. Vida, na to jsem nepomyslil. Pro něco má člověk dost síly, a&nbsp;na jinou věc ji nemá. Pane, zapřísahám vás, snažně vás prosím, pane, dejte mi své čestné slovo, neříkejte jí to. Nestačí, že o&nbsp;tom víte vy? Dovedl jsem to říci, aniž jsem byl k&nbsp;tomu nucen, byl bych to řekl celému světu, bylo by mi to bývalo jedno. Ale ona, ona neví, co to je, vyděsilo by ji to. Trestanec! Musilo by se jí vysvětlit a&nbsp;říci jí: ‚To je člověk, který byl na galejích.‘ Kdysi viděla transport galejníků. Ach, můj Bože!“</p>
			<p class="MLP-text">Zhroutil se do křesla a&nbsp;zakryl si tvář oběma rukama. Nebylo ho slyšet, ale podle otřásání ramen bylo vidět, že pláče. Němý pláč, strašný pláč.</p>
			<p class="MLP-text">Vzlykáme-li, nemůžeme někdy popadnout dech. Jeana Valjeana zachvátila křeč, zvrátil se nazad, jako by chtěl vydechnout, ruce spustil volně dolů, ukázal Mariovi svou tvář zalitou slzami, a&nbsp;Marius zaslechl, že si šeptá tak tichounce, jako by se jeho hlas nesl z&nbsp;bezedné hloubky:</p>
			<p class="MLP-text">„Chtěl bych umřít!“</p>
			<p class="MLP-text"><span>„Uklidněte se,“ řekl Marius, „vaše tajemství si ponechám pro sebe.“</span></p>
			<p class="MLP-text">A&nbsp;snad méně dojat, než by měl být, ale už celou hodnu přinucen smiřovat se s&nbsp;neočekávanou strašnou skutečnost, si uvědomoval, jak v&nbsp;jeho očích trestanec pomalu zaclání osobnost pana <span>Faucheleventa;</span> Marius byl postupně utvrzován v&nbsp;této ponuré jistotě a&nbsp;přirozený spád událostí mu ukázal propast, která se otevřela mezi tímto mužem a&nbsp;jím.</p>
			<p class="MLP-text"><span>„Nemohu se vám nezmínit o&nbsp;penězích, které jste tak věcně a&nbsp;čestně vrátil. To je poctivý skutek. Zasluhujete si odměnu. Sám si určete částku, bude vám vyplacena. Nebojte se a&nbsp;</span><span class="MLP-znak-kurziva-11b">řekněte</span><span> si co nejvíce.“</span></p>
			<p class="MLP-text">„Děkuji vám, pane,“ řekl měkce Jean Valjean.</p>
			<p class="MLP-text">Na okamžik se zamyslil, třel si mimovolně nehet svého palce špičkou ukazováčku a&nbsp;pak se ozval:</p>
			<p class="MLP-text">„Všechno je téměř domluveno. Zbývá mi ještě jedna záležitost…“</p>
			<p class="MLP-text">„Jaká?“</p>
			<p class="MLP-text">Jean Valjean jako by naposled zaváhal a&nbsp;nezvučně, téměř bez dechu spíše vykoktal, než řekl:</p>
			<p class="MLP-text">„Teď, když už všechno víte, myslíte, pane, vy, který o&nbsp;tom rozhodujete, že už nikdy nemám spatřit Cosettu?“</p>
			<p class="MLP-text">„Myslím, že by to bylo lepší,“ odpověděl Marius chladně.</p>
			<p class="MLP-text">„Už ji nikdy neuvidím,“ šeptal Jean Valjean.</p>
			<p class="MLP-text">A&nbsp;zamířil ke dveřím.</p>
			<p class="MLP-text">Položil ruku na kliku, jazýček zámku povolil, dveře se pootevřely, Jean Valjean je otevřel natolik, aby mohl projít, vteřinu postál nepohnutě, potom zavřel dveře a&nbsp;vrátil se k&nbsp;Mariovi.</p>
			<p class="MLP-text">Už nebyl bledý, byl zsinalý. V&nbsp;očích mu už nestály slzy, hořel v&nbsp;nich jakýsi tragický plamen. Jeho hlas se podivně uklidnil.</p>
			<p class="MLP-text">„Poslyšte, pane,“ řekl, „dovolíte-li, přijdu ji navštívit. Ujišťuji vás, že si to vroucně přeji. Kdybych byl nelpěl na tom, abych vídal Cosettu, nebyl bych se vám přiznal a&nbsp;byl bych odešel; protože však jsem chtěl zůstat v&nbsp;místech, kde je Cosetta, a&nbsp;protože jsem ji chtěl vídat, považoval jsem za nutné poctivě vám všechno povědět. Sledujete moje důvody, že ano? To je pochopitelné. Hleďte, mám ji u&nbsp;sebe víc než devět let. Nejdřív jsme bydlili v&nbsp;barabizně na bulváru, pak v&nbsp;klášteře, potom u&nbsp;Lucemburské zahrady. Tam jste ji spatřil poprvé. Pamatujete se na její modrý plyšový klobouk? Potom jsme bydlili ve čtvrti Invalides, kde byla mříž a&nbsp;zahrada. Ulice Plumet. Bydlil jsem na zadním dvorečku, kde jsem poslouchal, jak hraje na piano. Takový byl můj život. Nikdy jsme se neopustili. Trvalo to devět let a&nbsp;nějaký měsíc. Byl jsem jako její otec a&nbsp;ona byla mé dítě. Nevím, chápete-li mě, pane Pontmercy, ale bylo by pro mne těžké, abych teď odešel a&nbsp;už nikdy ji neviděl a&nbsp;nikdy s&nbsp;ní nemluvil; abych už nic neměl. Nebudete-li v&nbsp;tom vidět nic zlého, přijdu se občas na Cosettu podívat. Nezůstal bych nikdy dlouho. Zařídil byste, aby mě uvedli do pokojíčku. V&nbsp;přízemí. Přicházel bych zadními dveřmi pro služebnictvo, ale to by mohlo být lidem nápadné. Myslím tedy, že bude lépe, budu-li vcházet hlavním vchodem. Opravdu, pane. Rád bych se ještě někdy s&nbsp;Cosettou viděl. Tak zřídka, jak vám bude libo. Vmyslete se do mého postavení, nezbylo mi nic jiného. A&nbsp;potom, musíme si dát pozor. Kdybych už nikdy nepřišel, vrhalo by to na všechny špatné světlo, lidem by se to zdálo podivné. Mohu třeba chodit večer, když se už stmívá.“</p>
			<p class="MLP-text">„Budete chodit každý večer,“ řekl Marius, „a Cosetta už na vás bude čekat.“</p>
			<p class="MLP-text">„Jste velmi laskav, pane,“ řekl Jean Valjean.</p>
			<p class="MLP-text">Marius se uklonil Jeanu Valjeanovi, štěstí vyprovodilo zoufalství až ke dveřím a&nbsp;oba mužové se rozešli.</p>
			<p id="toc_marker-2-7-2" class="MLP-uroven3-nadpis">(2)<br/>Nejasnosti, které mohou být v&nbsp;odhalení</p>
			<p class="MLP-text-bez1radku">Marius byl rozrušen.</p>
			<p class="MLP-text">Teď mu byla jasná ona nechuť, kterou vždycky pociťoval k&nbsp;muži, jehož vídal vedle Cosetty. V&nbsp;jeho osobnosti bylo něco záhadného, před čím ho pud varoval. Ta záhada byla nejhnusnější ze všech hanebností&nbsp;– galeje. Pan Fauchelent byl trestanec Jean Valjean.</p>
			<p class="MLP-text">Nalezneme-li uprostřed svého štěstí takové tajemství, připadá nám, že jsme odhalili škorpióna v&nbsp;hnízdě hrdliček.</p>
			<p class="MLP-text">Je snad Mariovo a&nbsp;Cosettino štěstí od nynějška odsouzeno k&nbsp;tomu sousedství? Nedá se to zvrátit? Je snad částí uzavřeného manželství povinnost přijímat tohoto muže? Nedá se tu nic dělat?</p>
			<p class="MLP-text">Oženil se Marius také s&nbsp;trestancem?</p>
			<p class="MLP-text">I&nbsp;kdyby nakrásně byl člověk zahrnut jasem a&nbsp;radostí, i&nbsp;kdyby nakrásně vychutnával nejblaženější chvíle života a&nbsp;šťastnou lásku, podobné otřesy by rozrušily i&nbsp;archanděla v&nbsp;jeho vytržení, i&nbsp;poloboha v&nbsp;jeho slávě.</p>
			<p class="MLP-text"><span>Jako se vždycky stává při očividné proměně, ptal se i&nbsp;Marius svého svědomí, nemá-li si co vyčítat. Nebyl snad dost prozíravý? Nebyl snad dost opatrný? Neohlušoval se bezděky? Tak trochu, možná. Pustil se do milostného dobrodružství, které skončilo svatbou s&nbsp;Cosettou, aniž si s&nbsp;dostatečnou opatrností objasnil všechny okolnosti? Uvědomoval si&nbsp;– a&nbsp;tak to na světě chodí, že nás život postupným sebezpytováním a&nbsp;přemýšlením o&nbsp;sobě pomalu napravuje&nbsp;– uvědomoval si svůj sklon k&nbsp;blouznění a&nbsp;vizionářství, cítil, že mu na duši leží stín, tak častý i&nbsp;u&nbsp;jiných povah stín, který houstne, posedne-li nás třeštění vášně a&nbsp;žalu, při němž se povaha duše mění a&nbsp;zachvacuje celého člověka tak, že se jeho vědomí úplně utápí v&nbsp;mlhách. Na tento příznačný prvek Mariovy osobnosti jsme nejednou upozorňovali. Vzpomínal si, že za šest nebo sedm opojných týdnů své kouzelné lásky v&nbsp;ulici Plumet se Cosettě ani nezmínil o&nbsp;dramatě v&nbsp;Gorbeauově pelechu, kde se napadená oběť</span> tak podivně rozhodla při zápase mlčet a&nbsp;potom uprchnout. Proč se o&nbsp;tom Cosettě nezmínil? Přece to nebylo tak dávno, a&nbsp;bylo to strašné! Proč se jí vůbec nezmínil o&nbsp;Thénardierových, zejména v&nbsp;ten den, kdy potkal Eponinu? Teď si jen s&nbsp;námahou vysvětloval tehdejší své mlčení. A&nbsp;přece si ho byl vědom. Vzpomínal na svou závrať, na to, jak mu Cosetta učarovala, vzpomínal na svou lásku, která všechno zastiňovala, na to, jak se navzájem unášeli do výšin ideálu a&nbsp;možná také&nbsp;– protože v&nbsp;něm byla nepostřehnutelná trocha rozvahy, která se pojila k&nbsp;prudkému a&nbsp;půvabnému duševnímu stavu&nbsp;– na nejasný a&nbsp;temný pud ukrýt a&nbsp;<span>vyhladit</span> ze vzpomínek hrozné dobrodružství, kterého se bál dotknout, protože v&nbsp;něm nechtěl hrát žádnou úlohu. Nemohl v&nbsp;něm být vyprávěčem nebo svědkem, aniž byl zároveň žalobcem. Ostatně těch několik týdnů přeletělo, jako když blýskne; na nic jiného nebylo kdy, jen na milování. Konečně, zvážíme-li všechno, zobracíme-li všechno, prozkoumáme-li všechno: i&nbsp;kdyby byl Cosettě vyprávěl o&nbsp;léčce v&nbsp;Gorbeauově baráku, i&nbsp;kdyby se byl zmínil o&nbsp;Thénardierových&nbsp;– ať by už jeho vypravování bylo mělo jakékoliv následky&nbsp;– a&nbsp;kdyby byl dokonce i&nbsp;odhalil, že Jean Valjean byl kdysi trestancem, bylo by to nějak změnilo jeho, Maria? Bylo by to změnilo ji, Cosettu? Byl by couvl? Byl by ji méně zbožňoval? Byl by se s&nbsp;ní rozešel? Ne. Bylo by to něco změnilo na tom, co se stalo? Ne. Není tedy čeho litovat, není si co vyčítat. Všechno bylo správné. Zmámení lidé, kterým říkáme zamilovaní, mají svého bůžka. Zaslepený Marius šel cestou, kterou si jasnozřivě vyvolil. Láska mu zavázala oči, aby ho vedla. Kam? Do ráje.</p>
			<p class="MLP-text">Od nynějška však ráj sousedil s&nbsp;peklem.</p>
			<p class="MLP-text">Dřívější Mariův odpor k&nbsp;muži, z&nbsp;něhož se vyklubal Jean Valjean, byl teď smíšen s&nbsp;hrůzou.</p>
			<p class="MLP-text">Prozraďme, že v&nbsp;té hrůze bylo trochu soucitu a&nbsp;dokonce trochu překvapení.</p>
			<p class="MLP-text">Ten zloděj, ten několikanásobný zloděj, vrátil svěřené peníze. A&nbsp;jakou částku? Šest set tisíc franků. Jedině on znal tajemství jejich úkrytu. Mohl si všechno nechat, a&nbsp;přece všechno vrátil.</p>
			<p class="MLP-text">Mimoto sám o&nbsp;své újmě odhalil své postavení. Nic ho k&nbsp;tomu nenutilo. Bylo-li známo, čím je, postaral se o&nbsp;to on sám. Tím, že se přiznal, vystavoval se sám nejen hanbě, ale nebezpečí. Pro odsouzeného člověka není maska jen maskou, ale i&nbsp;útočištěm. Falešné jméno znamená bezpečí; odhodil falešné jméno. On, galejník, se provždycky mohl schovat v&nbsp;počestné rodině; odolal takovému pokušení. Proč? Protože byl úzkostlivě svědomitý. Sám to vysvětlil s&nbsp;neodolatelně pravdivým přízvukem. Celkem, ať byl ten Jean <span>Valjean</span> jakýkoliv, probudilo se v&nbsp;něm nyní nesporně svědomí. V&nbsp;jeho jednání tkvěl počátek jakési tajemné obrody čestnosti; a&nbsp;svědomitá úzkostlivost řídila podle všeho počínání tohoto muže už dávno. Takové záchvaty spravedlnosti a&nbsp;dobra se neobjevují u&nbsp;všedních povah. Probudilé svědomí ukazuje na duševní velikost.</p>
			<p class="MLP-text">Jean Valjean byl upřímný. Tato zřejmá, hmatatelná a&nbsp;nevývratná upřímnost, která se ho zjevně bolestně dotýkala, potvrzovala, že je zbytečné se vyptávat, a&nbsp;dodávala důvěryhodnosti všemu, co říkal. Tady se celý stav věcí v&nbsp;Mariových očích převrátil. Co šířil pan Fauchelevent? Nedůvěru. Co vyzařovalo z&nbsp;Jeana Valjeana? Důvěra.</p>
			<p class="MLP-text">V&nbsp;tajemné rozvaze Jeana Valjeana, kterou Marius sestavoval, zjišťoval aktiva, zjišťoval pasiva a&nbsp;snažil se najít rovnováhu. Ale bylo to všechno jako v&nbsp;bouři. Marius se usilovně snažil, aby si o&nbsp;tomto muži učinil jasnou představu, stopoval Jeana Valjeana takřka až do hlubin jeho myšlenek; ztrácel ho a&nbsp;znova nalézal v&nbsp;jakési osudné mlze.</p>
			<p class="MLP-text">Poctivě vrácené peníze, počestné přiznání, to bylo správné. Jako by se mračna protrhla a&nbsp;mrak potom zase zčernal.</p>
			<p class="MLP-text">Ať byly Mariovy vzpomínky jakkoliv zmatené, přece jen se mu některé vybavovaly jako ve snu.</p>
			<p class="MLP-text">Čím vlastně byla ta příhoda v&nbsp;Jondrettově doupěti? Proč ten muž při vstupu policie uprchl, místo aby si stěžoval? Tady Marius nalézal odpověď. Protože to byl uprchlý galejník.</p>
			<p class="MLP-text">Jiná otázka: Proč ten muž přišel na barikádu? Marius vše znovu viděl; v&nbsp;rozčilení vyplula vzpomínka a&nbsp;objevila se jako tajné písmo nad ohněm. Ten muž byl na barikádě. Nebojoval tam. Proč tam přišel? Před touto otázkou se vztyčoval přízrak a&nbsp;odpovídal. Javert. Marius si v&nbsp;té chvíli jasně vybavil onu neblahou scénu, kdy Jean Valjean vlekl spoutaného Javerta z&nbsp;barikády, a&nbsp;ještě teď slyšel příšerný výstřel z&nbsp;pistole za rohem uličky Mondétour. Pravděpodobně se špehoun s&nbsp;galejníkem nenáviděli. Jeden překážel druhému. Jean Valjean šel na barikádu, aby se pomstil. Přišel pozdě. Asi věděl, že Javerta zajali. Korsická krevní msta pronikla do některých spodních vrstev a&nbsp;stala se v&nbsp;nich zákonem; je tak prostá, že neudivuje duše, které jsou napolovic vrácené dobru; a&nbsp;taková srdce jsou utvořena tak, že zločinec, který se chce kát, může cítit výčitky svědomí při krádeži a&nbsp;necítí je při pomstě. Jean Valjean zabil Javerta. Aspoň to tak vypadalo.</p>
			<p class="MLP-text">Konečně poslední otázka; ale na tu není odpovědi. Marius cítil, že je tou otázkou sevřen jako v&nbsp;kleštích. Jak se stalo, že Jean Valjean žil tak dlouho po boku Cosetty? Jaká temná hra prozřetelnosti svedla dívenku s&nbsp;tímto mužem? Cožpak mají tam nahoře také okovy pro dva a&nbsp;což se Bohu líbí připoutat anděla k&nbsp;démonu? Mohou tedy zločin a&nbsp;nevinnost bydlit pospolu v&nbsp;tajemných galejích utrpení? Mohou v&nbsp;průvodu odsouzenců, kterému říkáme lidský osud, vedle sebe kráčet dvě čela, jedno neposkvrněné, druhé strašné, jedno stopené v&nbsp;božském úbělu jitřenky, druhé navždycky zsinalé světlem věčného blesku? Kdo mohl rozhodnout o&nbsp;tomto nevysvětlitelném spřežení? Jak a&nbsp;jakým zázrakem se mohlo ustavit životní společenství mezi nebeským děvčátkem a&nbsp;starým odsouzencem? Kdo mohl přivázat jehňátko k&nbsp;vlkovi, a&nbsp;– což je ještě nepochopitelnější&nbsp;– přivázat vlka k&nbsp;jehněti? A&nbsp;vlk miloval jehňátko, dravý tvor miloval slabou bytost a&nbsp;celých devět let se anděl opíral o&nbsp;netvora. Cosettino dětství a&nbsp;dospívání, její vstup do života, její panenský růst k&nbsp;životu a&nbsp;světlu byly střeženy jeho hrůznou oddaností. Tady se otázky&nbsp;– abychom tak řekli&nbsp;– rozpadaly v&nbsp;nespočetné záhady, v&nbsp;hlubinách propastí se otvíraly strže, a&nbsp;Marius se již nemohl sklonit k&nbsp;Jeanu Valjeanovi bez závrati. Kdo byl ten propastný člověk?</p>
			<p class="MLP-text"><span>Staré symboly z&nbsp;časů stvoření světa jsou věčné; v&nbsp;lidské společnosti&nbsp;– a&nbsp;tak tomu bude tak dlouho, dokud ji nezmění větší světlo&nbsp;– jsou odjakživa dva druhy lidí, jeden, který touží výš, druhý přízemní; Ábel, který je stvořen k&nbsp;obrazu dobra, a&nbsp;Kain, který je stvořen k&nbsp;obrazu zla. Kdo to byl, ten útlocitný Kain? Kdo to byl, ten </span>zlosyn, zbožně pohřížený v&nbsp;uctívání panny, který nad ní bděl a&nbsp;vychovával ji, chránil, pozvedal a&nbsp;obklopoval čistotou, sám nečistý? Co to bylo za nečistou nádobu, která ctila nevinnost tak, že na ní nezanechala poskvrny? Kdo to byl ten Jean Valjean, který se staral o&nbsp;Cosettino vychování? Kdo byl ten pekelník, jehož jedinou péčí bylo uchránit vzcházející hvězdu všeho temna a&nbsp;chmur?</p>
			<p class="MLP-text">To bylo tajemství Jeana Valjeana; a&nbsp;bylo to také tajemství boží.</p>
			<p class="MLP-text">Před tím dvojím tajemstvím Marius couval. Jedno tajemství ho utvrzovalo o&nbsp;druhém. Bůh byl v&nbsp;té záležitosti právě tak zjevný jako Jean Valjean. Bůh má své nástroje a&nbsp;používá jich, jak se mu zachce. Není člověku odpovědný. Víme, jak si při tom Bůh počíná? Jean Valjean ztvárňoval Cosettu. Spolutvořil její duši. To nemohl nikdo popřít. Nu, a&nbsp;dál? Dělník byl strašný, ale dílo bylo obdivuhodné. Bůh dělá zázraky, jak uzná za dobré. Stvořil půvabnou Cosettu a&nbsp;použil k&nbsp;tomu Jeana Valjeana. Zalíbilo se mu vybrat si zvláštního spolupracovníka. Má nám skládat účty? Což je to poprvé, že hnůj pomáhá jaru k&nbsp;tomu, aby stvořilo růži?</p>
			<p class="MLP-text"><span>Takto si Marius odpovídal a&nbsp;sám si prohlašoval, že si odpovídá dobře. V&nbsp;žádném z&nbsp;bodů, o&nbsp;nichž jsme právě mluvili, si Marius netroufal naléhat na Jeana Valjeana, ale sám si nepřiznal, že k&nbsp;tomu nemá odvahu. Zbožňoval Cosettu, měl Cosettu a&nbsp;Cosetta byla nevinná jako lilie. To mu stačilo. Jaké osvícení potřeboval? Cosetta byla světlo. Je potřebí, aby světlo bylo osvěcováno? Měl všechno; po čem mohl ještě toužit? Všechno, což to není dost? Osobní záležitosti Jeana Valjeana se ho netýkaly. Když se skláněl nad osudným stínem tohoto muže, zachycoval se křečovitě slavnostního prohlášení bídníkova: </span><span class="MLP-znak-kurziva-11b">Nejsem Cosettě ničím. Před deseti lety jsem nevěděl, že je na světě.</span><span class="MLP-znak-kurziva-11b"></span></p>
			<p class="MLP-text">Jean Valjean byl jen mimojdoucí. Sám to řekl. Přešel prostě kolem. Ať je kdo je, jeho úloha je dohrána. Teď tu je Marius, aby se stal Cosettinou prozřetelností. Cosetta se objevila, aby si v&nbsp;blankytném nebi vyhledala svého milého, svého chotě, svého nebem přisouzeného muže. A&nbsp;když odlétala, zanechala okřídlená a&nbsp;proměněná Cosetta za sebou na zemi svou prázdnou a&nbsp;ošklivou kuklu, starého Jeana Valjeana.</p>
			<p class="MLP-text">Ať kroužily Mariovi hlavou jakékoliv myšlenky, vracel se od nich neustále k&nbsp;zvláštnímu odporu, který cítil k&nbsp;Jeanu Valjeanovi. Snad to byla posvátná hrůza, neboť&nbsp;– jak jsme právě řekli&nbsp;– cítil <span class="MLP-znak-kurziva-11b">quid divinum</span><span class="char-style-override-1"><a id="footnote-3409-115-backlink" class="footnote-link" href="#footnote-3409-115">115</a></span> v&nbsp;onom muži. Ale dělej, co dělej, ať vymýšlel jakékoliv výmluvy, vždycky došel k&nbsp;jednomu: byl to trestanec, to znamená bytost, která vlastně nemá místo na společenském žebříku, protože je pod poslední příčkou. Za posledním z&nbsp;lidí přichází trestanec. Trestanec není takřka podoben živému člověku. Zákon ho zbavil všeho lidství, které může člověku vzít. I&nbsp;když byl Marius demokrat, trestních věcech byl pro neúprosný systém, a&nbsp;o&nbsp;lidech, které zákon stíhá, smýšlel stejně jako zákon. Řekněme, že nepokročil ve všech směrech. Ještě nebyl schopen rozeznávat mezi tím, co bylo napsáno lidmi, a&nbsp;tím, co bylo napsáno Bohem, mezi zákonem a&nbsp;právem. Vůbec nehloubal a&nbsp;nezvážil právo, které si člověk osobuje, právo rozhodovat o&nbsp;tom, co je neodvolatelné a&nbsp;nenapravitelné. Slova soudní trest ho nepobuřovala. Považoval za zcela správné, že jistá přestoupení psaného zákona jsou stíhána věčnými tresty, a&nbsp;pokládal společenské prokletí za správný akt civilizace. Zatím se dál nedostal, ale později by snad byl pokročil, protože byl dobrý a&nbsp;v&nbsp;jádru přístupný nenápadně působícímu pokroku.</p>
			<p class="MLP-text">Na pozadí tohoto smýšlení se mu Jean Valjean zdál nestvůrný a&nbsp;odporný. Byl to vyvrhel. Trestanec. To slovo mu znělo jako hlahol trub posledního soudu; ale když dlouho zkoumavě Jeana Valjeana pozoroval, odvrátil nakonec hlavu. <span class="MLP-znak-kurziva-11b">Vade retro.</span><span class="char-style-override-1"><a id="footnote-3409-116-backlink" class="footnote-link" href="#footnote-3409-116">116</a></span><span class="Footnote-reference char-style-override-2"></span></p>
			<p class="MLP-text">Musíme přiznat, a&nbsp;dokonce na tom trvat: ačkoliv se Marius Jeana Valjeana tak důrazně vyptával, až mu Jean Valjean namítl: <span class="MLP-znak-kurziva-11b">vy mě zpovídáte,</span> přece se ho Marius neotázal na dvě nebo tři rozhodující věci. Neotázal se snad proto, že by si nebyl na ně vzpomněl, ale proto, že se jich bál. Jondrettovo doupě? Barikáda? Javert? Kdoví, kde by se to odhalování zastavilo? Jean Valjean nevypadal jako člověk, který couvá, a&nbsp;kdoví, zda by si ho Marius, kdyby ho jednou popostrčil, nepřál později zadržet? Nepřihodilo se nám všem, že za svrchovaně rozhodných okolností jsme se nejprve tázali a&nbsp;pak si zacpávali uši, abychom neslyšeli odpověď? Zejména tehdy, když milujeme, se chováme zbaběle. Není moudré vyptávat se na zoufalé poměry, zvláště když jsou nerozlučně spjaty s&nbsp;osudem našeho života. Ze zoufalého vysvětlování Jeana Valjeana by mohla vzejít strašná pravda, a&nbsp;kdoví, zda by hnusné osvětlení nedošplíchlo až na Cosettu? Kdoví, zda by na andělském čele nezůstala nějaká pekelná stopa ďábelského světla? Poskvrnění bleskem je také blesk. Osudovost má podobné souvislosti, a&nbsp;sama nevinnost někdy nasákne zločinem podle chmurného zákona o&nbsp;zbarvení odrazem. Nejčistší rysy mohou navždycky nést odlesk hrozného sousedství. Marius se bál, ať už právem, nebo neprávem. Věděl toho už příliš mnoho. Raději se chtěl ohlušit, než aby jasně viděl. Byl šíleně zamilován, unášel Cosettu v&nbsp;náručí a&nbsp;zavíral oči nad Jeanem Valjeanem.</p>
			<p class="MLP-text">Valjean byl v&nbsp;jeho očích muž noci, oživené strašné noci. Jak se odvážit až do jeho hlubin? Vyptávat se přízraku je hrozné. Kdoví, co odpoví? Samo svítání by tím mohlo navždycky potemnět.</p>
			<p class="MLP-text">V&nbsp;tomto duševním stavu cítil Marius palčivé rozpaky, když si pomyslil, že tento muž by se v&nbsp;budoucnu mohl jakkoliv stýkat s&nbsp;Cosettou. Teď si téměř vyčítal, že se neotázal na hrozné věci, před nimiž couval a&nbsp;z&nbsp;jejichž znalosti mohlo vyplynout neúprosné a&nbsp;konečné rozhodnutí. Připadal si příliš dobrý, příliš mírný, nazvěme to správně, příliš slabý. Ta slabost ho svedla k&nbsp;nerozvážnému ústupku. Dal se obměkčit. To neměl připustit. Měl jednoduše a&nbsp;krátce Jeana Valjeana zavrhnout. Jeana Valjeana nebylo možno chránit, měl ho obětovat a&nbsp;zbavit dům jeho přítomnosti. Mrzel se na sebe, mrzel se na prudkost víru plného dojmů, který ho ohlušil, oslepil a&nbsp;vlekl s&nbsp;sebou. Marius byl sám se sebou nespokojen.</p>
			<p class="MLP-text">Co teď počít? Návštěvy Jeana Valjeana se mu z&nbsp;duše protivily. Proč ho má ten člověk navštěvovat? Co dělat? Tady se Marius ohlušoval, nechtěl situaci rozebírat, nechtěl jít do hloubky; nemínil pátrat ve svém nitru. Slíbil, dal se k&nbsp;slibu strhnout, zavázal se Jeanu Valjeanovi a&nbsp;musí teď stát v&nbsp;slově, když šlo, anebo právě proto, že šlo o&nbsp;trestance. Přesto přese všechno jeho první povinností byla Cosetta. Zkrátka, cítil nesmírný odpor, který všechno ovládl.</p>
			<p class="MLP-text">Marius všechny ty myšlenky zmateně přemílal, bloudil od jedné ke druhé a&nbsp;všechny ho zneklidňovaly. Tak v&nbsp;něm vznikal hluboký nepokoj. Nebylo snadné ten nepokoj ukrýt před Cosettou, ale láska je vynalézavá a&nbsp;Mariovi se to podařilo.</p>
			<p class="MLP-text">Ostatně na všechno se jakoby mimochodem Cosetty vyptal, a&nbsp;ta byla tak čistá, jako je holubička bílá; nic nevytušila; mluvil s&nbsp;ní o&nbsp;jejím dětství a&nbsp;o&nbsp;jejím mládí a&nbsp;čím dál tím víc se přesvědčoval, že ten káranec byl ke Cosettě tak dobrý, tak otcovský a&nbsp;tak čestný, jak jen člověk může být. Všechno, co Marius letmo zahlédl a&nbsp;tušil, bylo pravda. Strašná kopřiva milovala a&nbsp;chránila lilii.</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-115" class="footnote-anchor" href="#footnote-3409-115-backlink">115</a>  Cosi božského.</p>
				</div>
				<div class="footnote">
					<p class="MLP-pozn-pod-carou"><a id="footnote-3409-116" class="footnote-anchor" href="#footnote-3409-116-backlink">116</a>  Ježíšova slova z&nbsp;<span class="MLP-znak-kurziva-9b char-style-override-11">Evangelia sv.&nbsp;Marka</span> (VIII, 33): Odstup, (Satane) – lat.</p>
				</div>
			</div>
		</div>
</body>
</html>