---
title: "KNIHA DEVÁTÁNejhlubší beznaděj a\_nejzářivější svítání"
contentType: prose
---

<section>

## _(1)  
Mějte slitování s nešťastnými,  
ale buďte shovívaví k těm, kdo jsou šťastni_

Být šťastný je strašná věc. Jak to člověka uspokojuje! A jak se domnívá, že to stačí! A dosáhne-li štěstí – domnělého životního cíle –, jak snadno zapomíná na pravý účel života – na povinnost!

A přece si musíme přiznat, že bychom Mariovi křivdili, kdybychom ho obviňovali.

Jak jsme vysvětlili, Marius se pana Faucheleventa před svatbou na nic nevyptával a později se zas ostýchal vyzvídat na Jeanu Val­jeanovi. Litoval slibu, k němuž se dal strhnout. Častokrát si řekl, že neměl pravdu, když povolil a ustoupil beznaději. Omezil se na to, že pozvolna vzdaloval Jeana Valjeana ze své domácnosti a že se snažil, aby na něho Cosetta zapomněla. Stále se jaksi stavěl mezi Cosettu a Jeana Valjeana, přesvědčen, že si toho Cosetta nevšimne a že na to ani nepomyslí. Nestačilo mu, aby na něho jen pozapomněla, nýbrž chtěl, aby jí navždycky, zcela beze stop vymizel z paměti.

Marius dělal pouze to, co pokládal za nutné a správné. Domníval se, že má vážné důvody – které jsme už poznali a později ještě poznáme, totiž aby odsunul Jeana Valjeana jemně, ale také rozhodně. V jednom procesu, v němž obhajoval, ho náhoda svedla s bývalým úředníkem Laffittovy banky, a tak aniž po nich pídil, vyzvěděl některá záhadná fakta, za nimiž však nemohl jít hloub, už z úcty k tajemství, neboť slíbil, že je neprozradí, a také ze šetrnosti k choulostivému postavení Jeana Valjeana. Od té chvíle považoval za svou nejsvětější povinnost vrátit šest set tisíc franků osobě, kterou velmi nenápadně hledal. Zatím se měl na pozoru těch peněz nějak použít.

Cosetta sice nebyla zasvěcena do žádného z těchto tajemství, ale bylo by kruté, abychom ji odsuzovali.

Marius měl na ni mocný vliv, a ten ji nutil dělat instinktivně a téměř bez uvažování to, co si přál. Tušila, že její choť má cosi proti „panu Janovi“, a podrobovala se jeho vůli. Marius jí nepotřeboval nic říkat; podléhala neurčitému, ale zřetelnému tlaku jeho nevyslovených záměrů a slepě se poddávala. Snažila se nevzpomínat na to, nač Marius vědomě zapomínal. Nijak se nemusila přemáhat. Aniž věděla proč a aniž ji kdo mohl obviňovat, její duše se tak ztotožnila s manželovým míněním, že stín, který padl na Maria, obestřel i její duši.

Ale neodbíhejme příliš daleko; vždyť Cosetta na Jeana Valjeana ani nezapomínala, ani ho ze svých vzpomínek nevyškrtla, jak by se zdálo. Byla spíše omámena. Člověka, kterému tak dlouho říkala tatínku, v hloubi srdce upřímně milovala. Ale manžela milovala ještě víc. A tak jedna miska na vážkách Cosettina srdce klesala hloub a hloub.

Stávalo se, že se Cosetta divívala, hovořila-li o Jeanu Valjeanovi. Ale Marius ji chlácholil:

„Myslím, že odjel. Což neříkal, že se chystá na cestu?“

„To je pravda,“ říkala si Cosetta. „Takhle na pár dní mizíval. Ale ne nadlouho.“

Dvakrát nebo třikrát poslala Nicolettu, aby se poptala v ulici Homme-Armé, vrátil-li se pan Jan z cesty. Jean Valjean dal vzkázat, že se ještě nevrátil.

Cosetta se už víckrát neptala, protože ji na světě zajímal jenom Marius.

Musíme ještě říci, že se Marius a Cosetta také vzdálili z domova. Odjeli do Vernonu. Marius zavedl Cosettu k hrobu svého otce.

Marius poznenáhlu odcizil Cosettu Jeanu Valjeanovi. A Cosetta se tomu nebránila.

Ostatně to, co v jistých případech příliš krutě označujeme jako dětský nevděk, není vždycky hodno výtky v té míře, jak myslíme. Je to nevděk přírody. Jak jsme už řekli jinde, příroda „hledí dopředu“. Příroda dělí živé tvory na ty, kdo přicházejí a odcházejí. Odcházející míří ke stínu, přicházející ke světlu. Tak vzniká vzájemný odklon, u starých osudný, u mladých bezděčný. Tato zprvu neznatelná úchylka se ponenáhlu zvětšuje jako každé rozvětvování. Větve, aniž se oddělují od kmene, se od něho vzdalují. Není to jejich vina. Mládí jde tam, kde je radost, za slavnostmi, za živým světlem, za láskou. Stáří spěje ke konci. Neztrácejí se navzájem z dohledu, ale už k sobě tak nelnou. Mladí lidé cítí chladnutí života, staří lidé chlad hrobu. Nedávejme vinu ubohým dětem.

## (2)  
Poslední zablikání lampy bez oleje

Jednou sešel Jean Valjean se schodů, udělal tři kroky do ulice a usedl na patník, právě na ten patník, na němž ho Gavroche nalezl zamyšleného v noci z 5. na 6. červen; zůstal tam několik minut sedět a potom se zase vrátil nahoru. To byl poslední výkyv hodin. Nazítří už nevyšel ze světnice. Pozítří nevstal z postele.

Domovnice, která mu připravovala skromnou stravu, nějaké to zelí nebo brambory s kouskem slaniny, se podívala na hliněnou misku a zvolala:

„Ale vy jste včera nejedl, nebožáčku!“

„Ale jedl jsem,“ odpověděl Jean Valjean.

„V misce všechno zůstalo.“

„Podívejte se na hrnek s vodou. Je prázdný.“

„To jenom dokazuje, že jste pil; a ne že jste jedl.“

„Eh, co na tom,“ odpověděl Jean Valjean, „a co když jsem měl hlad jen na vodu?“

„Tomu se říká žízeň, a když se při tom nejí, tak se to jmenuje horečka.“

„Najím se zítra.“

„Na svatýho Dyndy! Proč ne dnes? Copak se říká: najím se zítra! Nechat mi všechno jídlo a ani se ho netknout! Taková dobrota!“

Jean Valjean chytil stařenku za ruku:

„Slibuji vám, že to sním,“ řekl jí vlídně.

„Radost mi zrovna neděláte,“ odpověděla domovnice.

Jean Valjean krom té dobračky už nevídal jiného lidského tvora. V Paříži jsou ulice, jimiž nikdo neprochází, a domy, do kterých nikdo nechodí. Jean Valjean bydlil v takové ulici a v takovém domě.

Když ještě vycházel z domu, koupil si za pár sou u jednoho obchodníka s kovovým zbožím měděný křížek a pověsil jej na hřebík naproti posteli. Je vždycky dobře mít takovou šibeničku na očích.

Uplynul týden, co už Jean Valjean nebyl schopen udělat ani krok po pokoji. Stále ležel. Domovnice říkávala svému muži:

„Ten dobrák shora už ani nevstává, nejí, to nebude dlouho trvat. Teskní. Nikdo mi nevymluví, že se jeho dcera špatně vdala.“

Domovník odpověděl s důrazem své manželské svrchovanosti:

„Má-li na to, ať si vezme doktora. A když nemá, ať k němu doktor nechodí. Ale bez doktora umře.“

„A když k němu nějaký zajde?“

„Umře taky,“ řekl její muž.

Domovnice vzala starý nůž a pustila se do vyškrabování trávy, která rostla na tom, čemu ona říkala „můj chodník“, vytrhávajíc trávu brumlala:

„Je ho škoda. Takový slušný dědoušek! Je bílý jako kuřátko.“

Zahlédla, jak na konci ulice kráčí lékař z jejich čtvrti, o své újmě ho poprosila, aby šel nahoru.

„Je to v druhém poschodí,“ řekla mu. „Jen jděte dál. Klíč je stále ve dveřích, ten chudák už ani vstát nemůže.“

Lékař prohlédl Jeana Valjeana a pohovořil si s ním.

Když sešel dolů, domovnice se ho zeptala:

„Tak co, pane doktore?“

„S vaším nemocným je to zlé.“

„Co mu je?“

„Všechno a nic. Je to člověk, který podle všeho zdání ztratil drahou bytost. Na to se umírá.“

„Co vám řekl?“

„Řekl mi, že se cítí zdráv.“

„Přijdete zase, pane doktore?“

„Ano,“ odpověděl lékař, „ale místo mne by měl přijít někdo jiný.“

## (3)  
Ten, kdo zdvihl Faucheleventovu káru,  
neunese už ani pero

Jednou večer se Jean Valjean s námahou zvedl a opřel o loket, sáhl si na ruku a nahmatal tep, dech byl krátký a chvílemi vynechával, pochopil, že je slabší než kdy předtím. A proto, asi pod tlakem nějaké naléhavé starosti, sebral síly a vzchopil se, aby se oblékl. Vzal si své staré dělnické šaty. Protože už nevycházel, vrátil se k nim a oblíbil si je. Při tom si musil několikrát odpočinout, a než vklouzl do rukávů, stékal mu pot s čela.

Od té doby, co byl sám, si dal postel do předsíně, aby v opuštěném bytě zabral co nejméně místa.

Otevřel kufřík a vytáhl z něho Cosettinu výbavičku. Rozložil ji na posteli.

Biskupovy svícny stály na svém místě na krbu. Ze zásuvky vzal dvě voskovice a zastrčil je do svícnů. Ačkoliv bylo ještě světlo, bylo to v létě, zapálil je. Svíčky rozžaté za bílého dne vídáváme v místnosti, kde leží mrtvý.

Každý krok, který Jean Valjean udělal, když chodil od jednoho kusu nábytku ke druhému, ho vyčerpával, takže si musil sednout. To už nebyla obyčejná únava, která marnotratně vydává sílu, aby ji zas obnovila, byl to zbytek možností pohybu, byl to vyčerpaný život, který uchází po kapkách v nesnesitelném úsilí, jež se už nebude opakovat.

Židle, na niž dopadl, stála proti zrcadlu, které bylo pro něho tak osudné a Mariovi tak přálo, když v něm kdysi na pijavém papíře přečetl Cosettino obrácené písmo. Zahlédl se v zrcadle a nepoznal se. Viděl v něm osmdesátiletého starce; než se Marius ženil, vypadal Jean Valjean sotva na padesát; jediný rok vydal za třicet. To, co měl napsáno na čele, nebyla už vráska stáří, ale tajemné znamení smrti. Byla na něm rýha, kterou sem vryl neviditelný spár. Tváře mu zplihly; málem jste uvěřili, že pleť na obličeji se už pokryla hlínou; oba ústní koutky se svěsily jako na tragických maskách, jakými ve starověku zdobili náhrobky; díval se do prázdna jakoby vyčítavě; vypadal jako nějaká vznešená tragická bytost, která si právem na někoho naříká.

Jean Valjean dospěl k poslednímu úseku sklíčenosti, kdy bolest strne, jako by se srazila; lpí na duši jako sedlina zoufalství.

Setmělo se. Jean Valjean s námahou přitáhl stůl a starou lenošku ke krbu a na stůl položil pero, inkoust a papír.

Sotva to udělal, omdlel. Když přišel k vědomí, pocítil žízeň. Protože neměl dost síly, aby zvedl hrnek s vodou, namáhavě jej naklonil k ústům a trochu se napil.

Potom se obrátil k posteli, stále vsedě, protože nemohl vstát, zadíval se na černé šatičky a na všechny ty drahé předměty.

Taková rozjímání trvají hodiny, které se zdají minutami. Náhle se zachvěl, cítil, že jím projel mráz; lokty se opřel o stůl, osvětlený biskupovými svícny, a vzal do ruky pero.

Protože pero ani inkoust už dávno nesloužily, byla špička pera ohnutá a inkoust vyschlý; Jean Valjean musil vstát a přidat do inkoustu několik kapek vody. Dvakrát nebo třikrát si musil odpočinout, než to byl schopen provést; byl nucen psát obráceným perem. Chvílemi si stíral pot s čela.

Ruka se mu třásla. Pomalu napsal těchto několik řádek:

„Žehnám Ti, Cosetto! Musím Ti něco vysvětlit: Tvůj choť měl pravdu, když mi dal najevo, že bych měl odejít; sice se trochu zmýlil v tom, co si o mně myslil, ale měl k tomu důvod. Je to znamenitý muž. Miluj ho stále vroucně, až budu mrtev. Pane Pontmercy, mějte mé milované dítě neustále rád. Cosetto, tenhle dopis tu najdou, to jsem Ti chtěl povědět, uvidíš cifry, budu-li mít tolik síly, abych si je připamatoval, dobře poslouchej, ty peníze Ti právem patří. Je to takhle: Bílý žet přichází z Norska, černý žet z Anglie; černé skleněné zboží z Německa. Žet je lehčí, vzácnější a dražší. Ve Francii ho umíme právě tak napodobit jako v Německu. Potřebuje se k tomu jenom malá kovadlinka o rozměru dvou čtverečních palců a lihový kahan, aby vosk změkl. Vosk se kdysi připravoval z pryskyřice a sazí a libra stávala čtyři franky. Napadlo mě použít k jeho výrobě šelaku a terpentýnu. Nestojí to víc než třicet sou a je to mnohem lepší. Spony se dělají z fialového skla, které se nalepuje voskem na rámeček z černého kovu. Pro železné rámování musí být sklo fialové, pro zlaté rámování musí být sklo černé. Španělsko jich kupuje mnoho. Je to země žetu…“

Zde přestal psát, péro mu vyklouzlo z ruky; Jeana Valjeana zaskočil zoufalý vzlykot, který chvílemi stoupal až z hlubin jeho bytosti; ubožák se chytil oběma rukama za hlavu a přemýšlel.

„Ach,“ zvolal v duchu (žalostná zvolání, která slyší jedině Bůh), „je konec! Už ji neuvidím! Štěstí se na mne usmálo a teď odejdu do tmy a už ji ani nespatřím. Ach! Kdybych mohl jen chvilinku, jen okamžik slyšet její hlas, dotknout se jejích šatů, podívat se na ni, na svého andílka, a pak umřít! Smrt není zlá; strašné je umírat a už se s ní neshledat. Usmívala by se na mne a řekla by mi dobré slovo. Ublížilo by to někomu? Ne, už je konec, už nikdy! Jsem tak sám! Můj Bože! Můj Bože! Už ji nikdy neuvidím.“

V tom okamžiku někdo zaklepal na dveře.

## (4)  
Láhev černidla, kterému se podaří leda očistit

Týž den, nebo lépe řečeno, týž večer, ve chvíli, kdy Marius vstal od stolu a odcházel do své pracovny, protože musil nahlédnout do nějakého soudního spisu, odevzdal mu Bask jakési psaní a řekl:

„Osoba, která napsala dopis, čeká v předsíni.“

Cosetta se zavěsila do dědečka a procházela se v zahradě.

Dopis může vypadat právě tak podezřele jako člověk. Hrubý papír, neúhledně složený; některé dopisy se nám už na první pohled nelíbí. Dopis, který přinesl Bask, byl toho druhu.

Marius dopis přijal. Páchl tabákem. Nic nám tak nevybavuje vzpomínky jako pachy. Marius rozeznal tabák. Podíval se na adresu: _Panu baronovi Pommercimu. V jeho domě._ Protože poznal tabák, poznal i písmo. Mohli bychom říci, že úžas má svá blesková osvícení. Marius byl jako osvícen takovým zablýsknutím.

Čich, tajemný pomocník, v něm oživil zvláštní svět. Byl to právě ten papír a způsob jeho složení, i vybledlý inkoust, i to písmo, které mu připadalo známé, a hlavně ten tabák. Zjevil se mu Jondrettův brloh.

A tak podivným rozmarem náhody se mu sama nabídla jedna ze dvou stop, které tolik hledal; stopa, na jejíž zjištění vynaložil tolik úsilí a kterou považoval za navždycky ztracenou.

Dychtivě rozpečetil dopis a četl:

</section>

<section>

_Pane barone,_

_kdibi mě Nejvyšší Bytost obdařila nadáním, mohl bich být baronem Thénardem, členem institutu (akademije vjed), ale nejsem jím. Mám s ním jenom stejné jméno a jsem šťasten, doporučí-li mě tato vzpomínka Vaší výlučné dobrotivosti. Dobrodiní, kterým mě poctíte, bude vzájemné. Znám tajemství, které se dotýká jedné osobi. Ta osoba je s Vámi ve styku. Nabízím Vám k dyspozici tajemství a považoval bych si za čest být Vám užitečný. Rád bych Vám poradil, jak jednoduše vihnat z Vaší vážené rodiny osobu, která tam nepatří, protože paní baronka je vznešeného rodu. Svatostánek cnosti nemohl bi déle ji bít se zločinem pohromadě, aniž bi tím utrpěl._

_Čekám v předsýni na rozkazi pana barona._

_S úctou_

Dopis byl podepsán _THÉNARD_.

Podpis nebyl nepravý. Byl jen trochu zkrácený.

Ostatně, hatlamatilka a pravopis pomáhaly k odhalení. Jeho původ byl zcela průkazný. Nebylo pochybností.

Marius byl hluboce vzrušen. Po překvapení přišla radost. Nalezne-li ještě druhého muže, jehož hledal, muže, který jeho, Maria, zachránil, nebude si už nic jiného přát.

Vytáhl zásuvku psacího stolu, vzal z ní několik bankovek, strčil je do kapsy, zavřel psací stůl a zazvonil. Bask pootevřel dveře.

„Uveďte návštěvu,“ řekl Marius.

Bask hlásil:

„Pan Thénard.“

Muž vstoupil.

To bylo nové překvapení pro Maria. Muže, který vstoupil, vůbec neznal.

Tento skoro starý muž měl mohutný nos, bradu zastrčenou v nákrčníku, na očích zelené brýle s dvojitým stínítkem ze zeleného taftu, vlasy přihlazené a sčesané přes čelo až k špatnému obočí jako paruka kočích vznešeného anglického světa. Vlasy měl šedivé. Byl černě oblečen od hlavy až k patě, jeho sváteční oblek byl velmi ošumělý, ale čistý; několik přívěsků, které mu visely z kapsičky, dávaly tušit, že má hodinky. V ruce držel starý klobouk. Šel shrbeně a toto nahrbení ještě zdůrazňovalo hloubku jeho poklony.

Na první pohled bilo do očí, že příliš volné šaty návštěvníka, ačkoliv pečlivě zapnuté, nebyly pravděpodobně šity na jeho míru. Zde musíme trochu odbočit.

Paříži žil v té době v starém tmavém bytě v ulici Beautreillis blízko Arzenálu podnikavý Žid, jenž se živil tím, že měnil taškáře v poctivé lidi. Ne nadlouho, protože by to bylo asi lumpům vadilo. Změna se dála na jeden nebo dva dny za denní poplatek třiceti sou – přestrojením, které se co možná nejvíce podobalo slušnému šatu pořádných lidí. Majiteli půjčovny se říkalo _Směnárník;_ pařížští darmošlapové mu tak přezděli a pod jiným jménem ho neznali. Měl dost kompletní šatnu. Hadry, do kterých oblékal lidi, byly jakžtakž ucházející. Měl různé speciality a kategorie; na každém hřebíku jeho skladu viselo nějaké opotřebované a ošumělé společenské postavení; zde visely šaty úředníka, tam kněžský hábit, tady oděv bankéře, v koutě šaty vojáka na odpočinku, jinde oděv spisovatele, trochu dále šaty státníka. Žid půjčoval kostýmy k představení ohromného dramatu, které předvádí lumpárna v Paříži. Jeho doupě bylo zákulisí, ze kterého vycházela zlodějna a do něhož se vracel podvod. Trhan přišel do šatny, složil třicet sou a podle role, kterou ten den chtěl hrát, si vybral šaty, které se mu hodily; když sestupoval po schodišti, byl takový lump Někdo! Nazítří šaty poctivě vrátil. Směnárník, který svěřoval všechen svůj majetek, nebyl nikdy okraden. Jeho šaty však měly jednu vadu, „neseděly“, a protože nebyly šity na míru těch, kdo je nosili – jedněm byly těsné, druhým volné –, nikomu nepadly. Žádný ničema, který byl nad nebo pod normální velikost, se necítil v Směnárníkových šatech dobře. A přitom nemusil být ani příliš tlustý, ani příliš hubený. Směnárník si vzal za základní míru prvního lumpa, který se mu namanul, který nebyl ani tučný, ani suchý, ani velký, ani malý. Proto bývalo často těžko šaty přizpůsobit a zákazníci si pomáhali z nesnází, jak jen mohli. Tím hůře pro výjimky! Například šaty státníka, od hlavy až k patě černé a proto korektní, by byly příliš volné Pittovi a škrtily by Castelcicalu. Šaty _státníka_ byly označeny ve Směnárníkově katalogu tímto způsobem: Kabát z černého sukna, pantalóny ze silné vlněné černé látky, hedvábná vesta, boty a prádlo. Na okraji stálo _Bývalý vyslanec_ a poznámka, kterou také opíšeme: Ve zvláštní krabici pečlivě učesaná paruka, zelené brýle, přívěsky k hodinkám a dvě brčka, dlouhá jeden palec a obalená vatou. To všechno patřilo k státníkovi, bývalému vyslanci. Celý ten úbor byl takříkajíc skoro na rozpadnutí; stehy bělely, na lokti se pootvírala tušená dírka; na prsou chyběl knoflík; ale to je jenom maličkost; státníkova ruka, neustále zastrčená za kabátem, jakoby spočívající na srdci, měla za úkol chybějící knoflík skrýt.

Kdyby byl býval Marius zasvěcen do tajných pařížských spádů, byl by na návštěvníkovi, kterého Bask právě uvedl, okamžitě poznal šaty státníka vypůjčené ve Směnárníkově šatně.

Mariovo zklamání se obrátilo v nemilost k příchozímu, když viděl, že vstupuje jiný muž, než kterého očekával. Prohlížel si ho od hlavy až k patě, a zatímco se návštěvník přehnaně ukláněl, otázal se ho úsečným tónem:

„Co chcete?“

Muž odpověděl roztomilým úšklebkem; lichotivý úsměv však připomínal spíše krokodýla:

„Připadá mi nemožné, že bych ještě nebyl měl tu čest setkat se s panem baronem ve společnosti. Myslím, že jsem se s ním před několika roky sešel u paní kněžny Bagrationové a v salónech jeho urozenosti vikomta Dambray, francouzského paira.“

Je to vždycky dobrá taktika, když šejdíř předstírá, že někoho poznává, ačkoliv ho vůbec nezná.

Marius pozorně sledoval, jak se ten muž vyjadřuje. Číhal na přízvuk, na pohyb, ale jeho zklamání rostlo; byla to huhňavá výslovnost, dokonale jiná než ostrý a suchý hlas, který čekal. Cítil, že je na falešné stopě.

„Neznám,“ řekl, „ani paní Bagrationovou, ani pana Dambraye. Co jsem živ, nevkročil jsem ani k jednomu, ani k druhému.“

Odpověď byla nevrlá. Muž však zůstal přívětivý a naléhal.

„Tedy jsem pána viděl u Chateaubrianda! Chateaubrianda znám velmi dobře. Je neobyčejně laskavý. Někdy mi řekne: Thénarde, příteli… neťuknem si?“

Mariovo čelo bylo stále přísnější:

„Nikdy mi nebylo dopřáno té cti, abych byl přijat u pana de Chateaubriand. Zkrátka, co chcete?“

Muž se uklonil před drsnějším hlasem ještě hlouběji.

„Pane barone, račte mě vyslechnout. V Americe, v kraji směrem k Panamě, je vesnice jménem Joya. Ta vesnice má jen jediný dům. Velký čtverhranný tříposchoďový dům z cihel pálených na slunci, každá strana čtverhranu je dlouhá pět set stop, každé patro ustupuje o dvanáct stop, takže tvoří nad dolejším patrem terasu, která obtáčí budovu; uprostřed je vnitřní dvůr, kde jsou zásoby a střelivo, žádná okna, jenom střílny, žádné dveře, jen žebříky; žebříky, aby se mohlo vylézt na první terasu a z první na druhou a z druhé na třetí, žebříky, aby mohl člověk sestoupit do vnitřního dvora; žádné dveře do pokojů, jenom padací, žádné schody, které vedou k místnostem, jenom žebříky; večer se zavřou padací dveře, odtáhnou se žebříky a do střílen se nasadí pušky s trychtýřovým ústím a karabiny: není možno vstoupit. Ve dne dům, v noci tvrz, osm set obyvatel, taková je to vesnice! Proč tolik opatrnosti? Protože je to nebezpečný kraj, plný lidojedů. Proč tam tedy lidé chodí? Protože je to kraj obdivuhodný; je tam zlato.“

„Kam s těmi řečmi míříte?“ přerušil ho Marius, jehož zklamání přecházelo v netrpělivost.

„K této záležitosti, pane barone. Jsem bývalý diplomat, unavený životem. Stará civilizace mě uštvala. Chci to zkusit s divochy.“

„A co dál?“

„Pane barone, sobectví je zákon světa. Venkovská dělnice, která pracuje za denní mzdu, se ohlédne, když jede dostavník; selka, která pracuje na svém poli, ne. Chudákův pes štěká na boháče a pes boháčův štěká na chudáka. Každý sleduje svůj zájem. Vlastní prospěch, to je cíl lidí. Zlato přitahuje.“

„Co dál? Dokončete!“

„Chtěl bych se usadit v Joye. Jsme tři. Mám choť a dceru; děvče je překrásné. Cesta je dlouhá a nákladná. Potřebuju peníze.“

„A co je mi po tom?“ zeptal se Marius.

Neznámý povytáhl krk z nákrčníku pohybem, který připomínal supa, a odpověděl, ještě nápadněji se usmívaje:

„Pan baron nečetl mé psaní?“

Byla to bezmála pravda. Ve skutečnosti obsah dopisu Mariovi ušel. Sledoval víc písmo než obsah. Sotva se na něj rozpomínal. Před chvilkou ho upozornila nová výstraha. Všiml si podrobnosti: moje choť a dcera. Podíval se pátravě na neznámého. Vyšetřující soudce by se neuměl podívat lépe. Téměř na něho číhal. Řekl jenom:

„Mluvte jasně!“

Neznámý zastrčil obě ruce do kapes, zvedl hlavu, aniž narovnal páteř, a zkoumavě pohlédl na Maria zpod zelených brýlí.

„Budiž, pane barone. Budu mluvit naplno. Rád bych vám prodal jisté tajemství.“

„Tajemství?“

„Tajemství.“

„Které se týká mne?“

„Tak trochu.“

„Co je to za tajemství?“

Marius si prohlížel muže čím dál tím pozorněji a přitom mu naslouchal.

„Začnu zadarmo,“ řekl neznámý. „Uvidíte, že vás zaujmu.“

„Mluvte!“

„Pane barone, ve vašem domě je zloděj a vrah!“

Marius se zachvěl.

„V mém domě? Ne.“ řekl.

Neznámý se nedal zakřiknout, otřel si loktem klobouk a pokračoval:

„Vrah a zloděj. Všimněte si, pane barone, že zde nemluvím o starých, bývalých činech, které snad jsou promlčeny anebo před Bohem odpykány. Mluvím o činech nedávných, o činech nynějších, o činech, o nichž policie nemá dosud tušení. Pokračuju: Ten muž se vloudil do vaší důvěry a bezmála i do vaší rodiny pod falešným jménem. Řeknu vám jeho pravé jméno. A řeknu vám je zadarmo.“

„Poslouchám.“

„Jmenuje se Jean Valjean.“

„To vím.“

„A také vám zadarmo řeknu, kdo to je.“

„Řekněte.“

„Je to bývalý trestanec.“

„To vím.“

„Víte to od té chvíle, kdy jsem měl čest vám to prozradit“

„Ne. Věděl jsem to dřív.“

Chladný tón Mariův, ta dvojí nevrlá odpověď _to vím,_ stručnost, která odmítala rozhovor ve dvou, probudily v návštěvníkovi utajovaný vztek. Pokradmu šlehl po Mariovi zlostným pohledem, který ihned pohasl. Třeba byl letmý, byl to pohled, jaký si pamatujeme, jakmile jsme jej už jednou viděli; Mariovi ten pohled neušel. Některé plameny mohou vyšlehnout jen ze zvláštních povah; oko, to okno do duše, jimi zahoří; brýle nic neutají; zasklete peklo!

Neznámý s úsměvem pokračoval:

„Neopovážil bych se vyvracet náhledy pana barona. Na všechen způsob vám jistě neušlo, že jsem zasvěcen. A to, co vám teď povím, je známo jedině mně samému. Týká se to jmění paní baronky. Je to kromobyčejné tajemství. A je na prodej. A vám prvnímu je nabízím. A lacino. Za dvacet tisíc franků.“

„Znám toto tajemství, jako znám i ta ostatní,“ řekl Marius. Muž vycítil, že musí slevit.

„Pane barone, dejte mi deset tisíc a promluvím.“

„Opakuju vám, že mi nemůžete říci nic nového. Vím, co máte na jazyku.“

Návštěvníkovi zablesklo v očích podruhé. Rozkřikl se:

„Ale vždyť se dnes musím taky navečeřet! Je to neslýchané tajemství, to vám povídám. Pane barone, povím to. Mám to na jazyku. Dejte mi dvacet franků.“

Marius se na něho upřeně podíval:

„Já to vaše neslýchané tajemství znám; stejně jako jsem znal jméno Jeana Valjeana, znám i vaše.“

„Že znáte mé jméno?“

„Znám.“

„To není těžké, pane barone. Měl jsem čest vám napsat a říci vám je. Thénard.“

„Dier.“

„Cože?“

„Thénardier.“

„Kdo, prosím?“

Ve chvíli nebezpečí se dikobraz ježí, chrobák se tváří mrtvý, stará garda se sešikuje do čtverhranu; chlap se dal do smíchu.

Potom setřepal smítko na rukávu svého kabátu.

Marius pokračoval:

„Kromě toho jste dělník Jondrette, herec Fabantou, básník Genflot, Španěl don Alvarez a paní Balizardová.“

„Paní… jak!“

„A míval jste krčmu v Montfermeil.“

„Krčmu! Nikdy!“

„A opakuju vám, že jste Thénardier.“

„Popírám to.“

„A že jste ničema. Tady máte!“

A Marius vytáhl z kapsy bankovku a hodil mu ji do obličeje.

„Děkuju! Promiňte! Pět set franků! Pane barone!“

A ohromený chlap se uklonil, chytil v letu bankovku a prohlížel si ji.

„Pět set franků!“ vykřikl překvapeně. A polohlasně zakoktal:

„Vopravdovská pětistovečka!“

Potom zčistajasna vykřikl:

„Budiž! Udělejme si pohodlíčko.“

A s opičí hbitostí shrnul vlasy nazad, strhl brýle, z nosu si vytáhl a schoval dvě brčka, o nichž jsme před chvílí mluvili a která jsme ostatně viděli již na jiné stránce této knihy, a sundal svou tvář, jako se sundává klobouk.

Jeho oči se rozzářily; odkrylo se nerovné, rozbrázděné čelo, na některých místech hrbolaté a ošklivě zvrásněné; nos znova zešpičatěl jako zobák; a objevil se sveřepý a zchytralý profil lidského dravce.

„Pan baron je neomylný,“ řekl jasným hlasem, z něhož se vytratilo všechno huhňání, „jsem Thénardier.“

A napřímil ohnutý hřbet.

Thénardier, neboť to byl skutečně on, strnul v úžasu; byl by býval zmaten, kdyby to byl dovedl. Přišel, aby udivoval, a zatím ho ohromili druzí. Za to ponížení dostal nádavkem pět set franků, a jak jsme viděli, přijal je; ale přesto tím nebyl nijak omráčen.

Barona Pontmercyho viděl poprvé a baron Pontmercy ho poznával i v přestrojení, a poznal ho důkladně. Nejenže baron věděl všechno o Thénardierovi, ale zdálo se, že ví všechno i o Jeanu Val­jeanovi. Kdo byl ten mladý muž, téměř holobrádek, tak ledový a tak velkomyslný, který znal jména lidí i s jejich přezdívkami, a otvíral jim svou tobolku, který jednal s taškáři jako přímý soudce a který jim platil jako hlupák?

Pamatujeme se, že Thénardier nezahlédl nikdy Maria, ačkoliv bydlil v sousedním bytě, to se v Paříži stává; kdysi zaslechl, že si jeho dcery vyprávěly o velmi chudém mládenci, který se jmenoval Marius a bydlil v domě. Napsal mu dopis, jak víme, aniž ho znal. Ani ho nenapadlo, aby srovnával toho Maria s baronem Pontmercym.

Co se týká jména Pontmercy, vzpomínáme si, že na water­looském bojišti zaslechl jen poslední dvě slabiky, a proto oprávněně opovrhoval pouhým poděkováním[^117].

Pomocí své dcery Azelmy, kterou poslal, aby 16. února stopovala novomanžele, a osobním pátráním se mu podařilo vyzvědět mnoho věcí a z hlubin svých temnot s úspěchem zachytil nejednu záhadnou stopu. Chytrostí přišel na to – či přinejmenším uhádl –, kdo je muž, kterého potkal jistého dne ve Velké stoce. Od muže se snadno dostal ke jménu. Věděl, že paní Pontmercyová je Cosetta. Ale o tom chtěl pomlčet. Kdo je Cosetta? Sám to přesně nevěděl. Tušil v tom sice nemanželský původ, historka s Fantinou se mu vždycky zdála podezřelá, ale proč se o tom zmiňovat? Aby si dal zaplatit mlčení? Měl, nebo si myslil, že má, něco lepšího na prodej než to. A kdyby byl přišel k baronu Pontmercymu a bez důkazů mu řekl: _Vaše paní je nemanželské dítě,_ docílil by podle všeho jen to, že by přivábil manželovu botu k udavačovu zadku.

Podle Thénardiera rozhovor s Mariem ještě nezačal. Thénardier musil couvnout, změnit strategii, opustit pozici, přeskupit frontu; ale ještě nebylo nic ztraceno a pět set franků měl v kapse. Mimoto mohl uvést něco rozhodujícího; cítil se proto dosti silný dokonce i proti baronu Pontmercymu, který byl tak výborně informován a tak dobře vyzbrojen. Pro muže Thénardierova kalibru byl každý rozhovor bojem. Jaké bylo jeho postavení v boji, který se měl co nevidět rozpoutat? Nevěděl, s kým hovoří, ale věděl, o čem hovoří. Rychle v duchu přehlédl své síly, a když prohlásil _Jsem Thénardier,_ vyčkával.

Marius zůstal zamyšlen. Konečně měl před sebou toho Thénardiera. Muž, kterého tak upřímně toužil nalézt, stál před ním. Může tedy splnit přání plukovníka Pontmercyho.

Cítil se pokořen, že hrdina otec dluží něco takovému zákeřníkovi a že směnka, která byla z hrobu jeho otce vydána na Mariovo jméno, nebyla dodnes proplacena. Ve složitém postavení, v němž se octl vůči Thénardierovi, ho navíc dokonce napadlo, že je vhodný čas pomstít plukovníka za neštěstí, že byl zachráněn takovým ničemou. Buď jak buď, byl spokojen; konečně osvobodí plukovníkův stín od nehodného věřitele; bylo mu, jako by vyváděl památku svého otce z vězení pro dlužníky.

Mimo tuto povinnost měl ještě jinou; chtěl – podaří-li se to – odkrýt původ Cosettina jmění. Zdálo se, že se naskytla příležitost. Možná že Thénardier něco ví. Možná že by bylo prospěšné nahlédnout až na dno tajemství tohoto muže. Tím začal.

Thénardier ztopil v kapsičce opravdickou pětistovečku a vlídně, téměř něžně se podíval na Maria.

Marius přerušil mlčení.

„Thénardiere, řekl jsem, že vím, jak se jmenujete. Chcete, abych vám pověděl i vaše tajemství, které jste mi chtěl prozradit? Mám navíc vlastní informace, uvidíte, že toho vím víc než vy. Řekl jste, že Jean Valjean je vrah a zloděj. Zloděj, protože okradl bohatého továrníka, kterého přivedl na mizinu, pana Madeleina. Vrah proto, že zavraždil policejního agenta Javerta.“

„Nerozumím, pane barone,“ řekl Thénardier.

„Vysvětlím vám to. Poslyšte. Kolem roku 1822 žil v okrese Pas-de-Calais muž, který měl kdysi jakési opletačky se soudy a který se pod jménem Madeleine povznesl a rehabilitoval. Ten muž se stal v pravém slova smyslu poctivým a řádným člověkem. Zařídil továrnu na drobnou černou bižutérii, založil blahobyt celého města. Sám také nabyl jmění, ale jaksi nepřímo a nechtěně. Byl otcem a živitelem chudých. Zakládal nemocnice, otvíral školy, navštěvoval nemocné, dával věno mladým dívkám, podporoval vdovy a adoptoval sirotky, jako by byl poručníkem celého kraje. Odmítl záslužný kříž, jmenovali ho starostou. Jeden propuštěný káranec věděl o trestu, který kdysi musil ten muž odpykat; udal ho, dal ho zatknout a jeho zatčení využil k tomu, aby odjel do Paříže a dal si vyplatit bankéřem Laffittem – vím to přímo od pokladníka – na falšovaný podpis víc než půl miliónu ze jmění, které patřilo panu Madeleinovi. Galejník, který okradl pana Madeleina, je Jean Valjean. Pokud jde o druhý čin, nemáte mi také co říci. Jean Valjean zabil Javerta; zastřelil ho pistolí. Já, který vám to povídám, jsem byl při tom.“

Thénardier vrhl na Maria povznesený pohled člověka, který byl poražen, ale chápe se opět vedení, aby v minutě získal zpátky ztracenou půdu. Počal se usmívat; podřízený smí triumfovat nad nadřízeným jenom licoměrností, a tak Thénardier řekl Mariovi jen toto:

„Pane barone, jsme na nesprávné cestě.“

A podtrhl tuto větu, pohrávaje si významně s přívěsky u hodinek.

„Cože!“ odpověděl Marius hbitě. „Popíráte to? To jsou fakta!“

„To jsou smyšlenky. Důvěra, kterou mě pan baron poctívá, mě nutí, abych mu to řekl. Pravdu a spravedlnost především! Nemám rád, obviňují-li se lidé nespravedlivě. Pane barone, Jean Valjean vůbec neokradl pana Madeleina a Jean Valjean nezabil Javerta.“

„To je trochu silné. Jak to?“

„Ze dvou příčin.“

„Z jakých příčin? Mluvte.“

„Za prvé: neokradl pana Madeleina, protože Jean Valjean je sám pan Madeleine.“

„Co mi to blábolíte?“

„A za druhé: nezabil Javerta, protože Javerta zabil sám Javert.“

„Co tím chcete říci?“

„Že Javert spáchal sebevraždu.“

„Dokažte to! Dokažte to!“ vykřikl Marius celý bez sebe. Thénardier odpověděl, skanduje svou větu jako antický alexandrin:

„Poli-cej-ní agent Ja-vert byl nale-zen uto-pe-ný pod člunem u mostu Change.“

„Ale dokažte to!“

Thénardier vytáhl z postranní kapsy velkou obálku z šedého papíru, v níž byly pravděpodobně složeny papírky různé velikosti.

„To jsou mé listiny,“ řekl s klidem.

A dodal:

„Pane barone, ve vašem zájmu jsem chtěl důkladně poznat Jeana Valjeana. Říkám, že Jean Valjean a Madeleine jsou jedna a táž osoba, a tvrdím, že Javerta nezabil nikdo jiný než Javert sám, a když mluvím, znamená to, že mám důkazy. Ne snad vlastnoruční doklady, na rukopis není spolehnutí, rukopis může stranit, ale tištěné důkazy jsou objektivní.“

S těmito slovy Thénardier vybral z obálky dvě čísla zažloutlých novin, zmačkaných a silně páchnoucích tabákem. Jeden z těch časopisů byl přeleželý, rozpadával se v záhybech na čtvrtky a vypadal mnohem starší než ostatní.

„Dvě fakta, dva důkazy,“ řekl Thénardier a podal Mariovi obojí noviny rozložené.

Čtenář oboje noviny zná. Jedny, starší, číslo listu _Drapeau blanc_ z 25. července 1823, jehož text je uveden v prvním dílu této knihy, dokazovaly totožnost pana Madeleina s Jeanem Valjeanem. Druhé, _Moniteur_ z 15. června 1832, potvrzovaly Javertovu sebevraždu a dodávaly, že podle ústního sdělení, které učinil prefektovi, byl Javert zajat na barikádě v ulici Chanvrerie a děkoval za svůj život jednomu velkomyslnému povstalci, který ho měl pod svou pistolí a místo toho, aby mu roztříštil hlavu, vystřelil do vzduchu.

Marius četl. Byla tu jistota, přesné datum a nezvratný důkaz, neboť ty dvoje noviny nebyly vytištěny jen snad proto, aby podporovaly Thénardierovy výpovědi; zpráva otištěná v _Moniteuru_ byla úředním sdělením policejní prefektury. Marius nemohl pochybovat. Pokladníkovy informace byly nesprávné a on sám se mýlil. Marius nemohl zadržet radostný výkřik:

„Podívejme se, ten nešťastník je obdivuhodný člověk! Celé jmění bylo opravdu jeho! Je to Madeleine, prozřetelnost celého kraje! Je to Jean Valjean, zachránce Javertův! Je to hrdina! Je to světec!“

„Není to světec a není to hrdina,“ řekl Thénardier. „Je to vrah a zloděj.“

A hlasem člověka, který si začíná uvědomovat svou důležitost, dodal: „Uklidněme se.“

Zloděj, vrah, dvě slova, o nichž se Marius domníval, že zmizela, a která se znova vracela, dopadla na něho jako ledová sprcha.

„Už zase!“ řekl.

„Nikoli, je to stále totéž,“ odvětil Thénardier. „Jean Valjean neokradl Madeleina, ale je to zloděj. Nezabil Javerta, ale je vrah.“

„Chcete mluvit,“ odpověděl Marius, „o té ubohé krádeži před čtyřiceti lety a odpykané, jak je vidno z vašich novin, celým životem lítosti, odříkání a ctnosti?“

„Říkám vražda a krádež, pane barone. A opakuji, že mluvím o nedávných činech. To, co vám tu odhalím, neví vůbec nikdo. Vůbec se o tom neví. Snad v tom naleznete i původ jmění, které Jean Valjean obratně nabídl paní baronce. Říkám obratně, neboť není žádný nemotora ten, kdo se takovým darem vetře do počestného domu a užívá jeho pohodlí a kdo zároveň utajuje svůj zločin, těží ze své krádeže, skryje své jméno a utvoří si rodinu.“

„Zde bych vás mohl přerušit,“ poznamenal Marius, „ale pokračujte.“

„Pane barone, řeknu všechno a odměnu ponechám vaší velkomyslnosti. To tajemství by se mělo zaplatit ryzím zlatem. Řeknete mi: Proč ses neobrátil na Jeana Valjeana? Z docela jednoduché příčiny: vím, že se zřekl všeho jmění a že se ho zřekl ve váš prospěch, a to jednání pokládám za velmi prozřetelné; ale on už nemá ani groš, ukázal by mi prázdné ruce, a protože potřebuji peníze na cestu do Joye, dávám přednost vám, který máte všecko, před tím, kdo nemá nic. Jsem trochu unaven, dovolte, abych si sedl.“

Marius se posadil a nabídl místo i Thénardierovi. Thénardier se uvelebil na vycpané židli, vzal oboje noviny, vložil je do obálky, a ťukaje nehtem na _Drapeau blanc,_ zamručel: „Tohleto mi dalo, panečku, pěknou fušku!“ Potom zkřížil nohy a opřel se o lenoch jako člověk, který si je jist tím, co říká; pak se vrátil k věci a zdůrazňoval každé slovo: „Pane barone, 6. června 1832, je tomu asi rok, v den povstání, bydlil jeden muž v pařížské Velké stoce, právě tam, kde stoka ústí do Seiny, mezi mostem Invalidů a Jenským mostem.“

Marius prudce přistrčil svou židli k židli Thénardierově. Thénardier si všiml tohoto pohybu a pokračoval pomalu jako řečník, který upoutává svého společníka a cítí, jak se protivník při jeho slovech chvěje.

„Tento muž se z vážných důvodů, které nikterak nesouvisely s politikou, musil skrývat ve stoce a měl k ní klíč. Bylo to, opakuju, 6. června; mohlo být asi osm hodin večer. Muž zaslechl ve stoce hluk. Velmi překvapen se skrčil a číhal. Ozvěna kroků zesilovala, kdosi se ve tmách blížil. Podivné, ve stoce byl ještě někdo jiný než on! Mříž nebyla daleko od vývodu stoky. Trochu světla, které do stoky vnikalo, mu dovolilo poznat chodce. Zjistil, že ten člověk, celý shrbený, nese něco na zádech. Ano, poznává v něm bývalého galejníka. A ten galejník vleče na ramenou mrtvolu! Zřejmě šlo o vraždu. A o krádež, to se rozumí samo sebou; člověk se nezabíjí pro nic za nic. Galejník chtěl hodit mrtvolu do řeky. Musím poznamenat, že ten galejník, který šel stokou velký kus, než se dostal k východu, musil nezbytně narazit na strašnou propadlinu, kde by byl mohl, jak se zdá, mrtvolu nechat; ale druhý den měli v té propadlině pracovat stokaři, kteří by byli zavražděného našli; to se vrahovi nehodilo, přebrodil se tedy před propadlinu i s břemenem. Jeho námaha jistě byla strašlivá, dělal to nepochybně s nasazením vlastního života; nechápu, že se odtamtud dostal živ.“

Mariova židle se posunula ještě blíž. Thénardier toho využil a zdlouha si oddechl. Pokračoval:

„Pane barone, stoka není Martovo pole. Je v ní nedostatek všeho, i místa. Když jsou v ní dva lidé, musí se potkat. To se stalo. Obyvatel a chodec byli nuceni se k vzájemné lítosti pozdravit. Chodec řekl obyvateli: _Vidíš, co mám na zádech, musím odtud, ty máš klíč, dej mi jej._ Ten galejník byl strašně silný člověk. Nebylo možno ho odmítnout. Ten, kdo měl klíč, vyjednával, aby získal čas. Prohlédl si mrtvolu a zjistil, že jde o mladého, dobře oblečeného a zřejmě bohatého člověka, zbroceného krví. Při rozhovoru se mu podařilo utrhnout kus kabátu zavražděného, aniž to vrah zpozoroval. Doličný předmět, rozumíte, který postačí k nalezení stopy a usvědčení zločince ze zločinu. Muž strčil usvědčující kus látky do kapsy. Pak otevřel mříž, nechal muže s břemenem vyjít ze stoky, opět mříž zavřel a utekl, protože nestál o to, aby byl ještě ke všemu zapleten do tohoto dobrodružství; zejména nechtěl být při tom, až bude vrah házet mrtvolu do řeky. Chápete? Ten, kdo nesl mrtvolu, byl Jean Valjean; ten, kdo měl klíč, právě mluví s vámi; a ten kus kabátu…“

Thénardier nedokončil větu a vytáhl z kapsy kus otřepaného černého sukna, pokrytého tmavými skvrnami, a zvedl jej do výše očí, svíraje jej oběma palci a oběma ukazováky.

Marius zbledl, a lapaje po dechu, zadíval se upřeně na kus černého sukna. Pak beze slova, aniž spustil oči z toho hadru, couval ke zdi a pravou, dozadu nataženou rukou tápavě hledal klíč v zámku skříně u krbu. Když klíč nalezl, otevřel skříň a sáhl do ní, aniž odvrátil poděšený zrak od cáru, který mu Thénardier ukazoval.

Thénardier zatím pokračoval:

„Pane barone, mám velmi vážné důvody se domnívat, že ten zavražděný mladík byl bohatý cizinec, kterého Jean Valjean vlákal do léčky a který měl u sebe ohromnou sumu.“

„Ten mladík jsem byl já a ten kabát je tuhle!“ vykřikl Marius a hodil na zem starý, černý, celý zkrvavený kabát.

Potom vyrval z Thénardierových rukou útržek sukna, sklonil se a přiložil jej k roztrženému šosu. Cár přesně doplňoval kabát.

Thénardier zkameněl: „To jsem blázen,“ pomyslil si.

Marius se vzpřímil, rozechvělý, zoufalý a zářící.

Hrábl do kapsy, zuřivě přistoupil k Thénardierovi, a mával mu před očima hrstí plnou pětistovek a tisícovek.

„Jste padouch! Jste lhář, pomlouvač a zločinec! Přišel jste obvinit toho muže, a zatím jste ho ospravedlnil; chtěl jste ho zničit, a zatím jste ho oslavil. To vy jste zloděj! To vy jste vrah! Viděl jsem vás, Thénardiere-Jondrette, v tom doupěti na bulváru Hôpital. Vím toho na vás dost, abych vás poslal na galeje a ještě dál, kdybych chtěl. Tu máte tisíc franků, vy jeden šejdíři!“

A hodil Thénardierovi tisícovku.

„Ach Jondrette-Thénardiere, nebezpečný darebáku! Ať vás to poučí, vy prodavači tajností, vy obchodníku s tajemsvími, prohledávači temnot, bídníku! Tu máte pět set franků a kliďte se odtud! Waterloo vás chrání.“

„Waterloo!“ zabručel Thénardier a cpal do kapsy pět set franků s tisícovkou.

„Ano, vrahu! Zachránil jste život plukovníkovi.“

„Generálovi!“ řekl Thénardier a vztyčil hlavu.

„Plukovníkovi!“ odsekl Marius rozhněvaně. „Za generála bych nedal ani groš. A vy sem přijdete páchat hanebnosti! Opakuju, že jste se dopustil všech možných zločinů. Ať už jste pryč! Buďte rád, že to je všechno, co si přeju, vy nestvůro! Tu jsou ještě tři tisíce franků. Vezměte si je. Hned zítra odjedete se svou dcerou do Ameriky; vím, že vaše žena je mrtvá, hnusný lháři! Postarám se, abyste odjel, bandito, a neprodleně vám vyplatím dvacet tisíc franků. Jděte a dejte se oběsit jinde!“

„Pane barone,“ odpověděl Thénardier a uklonil se až k zemi, „budu vám neskonale vděčný.“

A Thénardier odešel, nechápaje nic, užaslý, nadšen tím, že byl tak příjemně rozdrcen žoky zlata a bleskem, který dopadl na jeho hlavu v podobě bankovek.

Byl, pravda, zasažen bleskem, ale hlavně byl spokojen; a bylo by ho nesmírně mrzelo, kdyby byl zlatý blesk sjel někde mimo něj.

Udělejme už tečku za vypravováním o Thénardierovi. Za dva dny po událostech, které tu vypravujeme, odjel za Mariovy pomoci pod nepravým jménem do Ameriky, s dcerou Azelmou a s poukázkou na dvacet tisíc franků splatnou v Novém Yorku. Mravní bída zkaženého měšťáka Thénardiera se nedala vyléčit; i v Americe zůstal tím, čím byl v Evropě. V rukou špatného člověka se dobro zvrhá obvykle ve zlo. A tak se s pomocí Mariových peněz stal Thénardier v Americe otrokářem.

Jakmile byl Thénardier venku, běžel Marius na zahradu, kde se procházela Cosetta.

„Cosetto, Cosetto!“ zavolal. „Pojď, pojď rychle! Pospěš si! Basku, fiakr! Cosetto, pojď! Ach, Bože! To on mi zachránil život. Neztrácejme ani minuty. Vezmi si šál.“

Cosetta myslila, že se zbláznil, a uposlechla.

Marius ani nedýchal, tiskl ruku na srdce, aby je utišil. Dlouhými kroky chodil sem tam, objímal Cosettu a opakoval: „Ach, Cosetto, jsem nešťastný člověk!“

Marius byl jako bez sebe. V záhadném Jeanu Valjeanovi začínal tušit tragicky ponurou postavu. Objevoval v jeho osobě neslýchanou ctnost, svrchovanou a tichou, pokornou ve své ohromnosti. Galejník se proměnil v Krista. Marius byl tímto zázrakem oslněn.

Nevěděl určitě, co vidí, ale bylo to vznešené.

Za chvíli předjel fiakr.

Marius do něho usadil Cosettu a chvatně k ní přisedl.

„Kočí,“ řekl, „ulice Homme-Armé, číslo 7.“

Fiakr se rozjel.

„Ach, jaké štěstí,“ řekla Cosetta, „ulice Homme-Armé! Netroufala jsem si o tom s tebou mluvit. Navštívíme pana Jana.“

„Tatínka, Cosetto, tatínka víc než kdy jindy! Cosetto, už chápu. Řekla jsi mi, že jsi nikdy nedostala dopis, který jsem ti posílal po Gavrochovi. Dostal se asi do rukou tvému tatínkovi. Vydal se na barikádu, Cosetto, aby mě zachránil. Protože jeho vnitřní potřebou je být andělem, zachraňoval mimochodem i jiné; zachránil Javerta. Vyvlekl z té propasti mne, aby mě dal tobě. Nesl mě na zádech tou strašnou stokou. Ach, jsem ohavný nevděčník, Cosetto! Nejprve byl prozřetelností tvou, a potom zas mou. Představ si, že tam byla hrozná propadlina, stokrát se tam mohl člověk utopit, utopit v bahně, Cosetto; a on mě přes ni přenesl. Byl jsem v bezvědomí; neviděl jsem, neslyšel jsem nic, nemohl jsem nic ani tušit o svém dobrodružství. Odvedeme si ho, vezmeme si ho s sebou, ať chce nebo nechce, a nikdy už od nás neodejde! Jen abychom ho zastihli doma! Jen abychom ho našli! Po celý svůj život ho budu ctít! Ano, tak to asi bylo, víš, Cosetto? To patrně jemu Gavroche odevzdal můj dopis. Tím se všechno vysvětluje. Chápeš?“

Cosetta nechápala ani slovo. „Máš pravdu,“ řekla mu. Mezitím fiakr ujížděl.

## (5)  
Noc, po níž přichází den

Jean Valjean se na zaklepání obrátil.

„Vstupte,“ řekl slabě.

Dveře se otevřely. Objevili se Cosetta a Marius.

Cosetta vstoupila spěšně do světnice.

Marius zůstal na prahu, opřen o veřeje.

„Cosetto,“ zvolal Jean Valjean, vzpřímil se na židli a všechen se třesa, vyjevený, zsinalý, hrozný rozevřel náruč s nesmírnou radostí v očích.

Cosetta, která se zalykala rozčilením, padla Jeanu Valjeanovi na prsa.

„Tatínku,“ řekla.

Jean Valjean koktal vzrušeně:

„Cosetta! Ona! Vy, paní baronko! To jsi ty! Ach můj Bože!“

A v objetí své Cosetty volal:

„To jsi ty? To ty jsi tady! Tak mi tedy odpouštíš!“

Marius sklopil oči, aby mu nevyhrkly slzy, postoupil o krok, a svíraje křečovitě rty, aby zadržel pláč, zašeptal:

„Otče!“

„I vy, i vy mi odpouštíte!“ řekl Jean Valjean.

Marius nenacházel slova a Jean Valjean dodal: „Děkuju.“

Cosetta si strhla šál a hodila klobouk na lůžko.

„Překáží mi to,“ řekla.

Usedla pak starci jemně na klín, odhrnula mu půvabně vlasy a políbila ho na čelo.

Zmatený Jean Valjean se nebránil.

Cosetta, která celou situaci chápala jen velmi nejasně, zdvojnásobila své mazlení, jako by chtěla vyrovnat Mariův dluh.

Jean Valjean se zajíkal:

„Jak člověk dovede zhloupnout! Myslil jsem si, že ji už neuvidím. Představte si, pane Pontmercy, že právě ve chvíli, kdy jste vešli, jsem si v duchu říkal: To je konec! Tu jsou její šatičky. Jsem to chudák, už Cosettu neuvidím! To jsem si říkal, zrovna když jste šli po schodech. Byl jsem to ale hlupák. Vidíte, jak je člověk pošetilý! Nespoléhá na Boha. Bůh praví: Ty si myslíš, že tě opustí, hlupáčku! Ne, ne, to se nestane. Vida, ubožák potřebuje anděla, a tu máš, anděl je tu, a on zase vidí svou Cosettu! A on zase vidí svou malou Cosettu! Ach, byl jsem tak nešťastný!“

Chvíli nemohl mluvit, pak pokračoval:

„Opravdu jsem potřeboval Cosettu občas vidět. Srdce potřebuje kost, aby mělo co ohlodávat. Ale dobře jsem cítil, že jsem přebytečný. Uznával jsem důvody: Oni tě nepotřebují; zůstaň si ve svém koutku, nemáš právo věčně u nich vysedávat. Ach, díky Bohu, zase ji vidím! Víš, Cosetto, že tvůj manžel je velmi hezký? Ach, ty máš pěkně vyšívaný límeček, opravdu. Ten vzorek se mi líbí. To ti jej vybral tvůj muž, viď? Ale budeš potřebovat i kašmírový šál. Pane Pontmercy, dopřejte mi, abych jí tykal. Nebude to na dlouho.“

A Cosetta odpověděla:

„To bylo od vás nehezké, že jste u nás tak dlouho nebyl. Kde jste se toulal? Proč jste byl takovou dobu pryč? Kdysi vaše toulky netrvaly déle než tři čtyři dny. Poslala jsem za vámi Nicolettu a pokaždé jí odpověděli: Není doma. Kdy jste se vrátil? Proč jste nám nevzkázal? Víte, že jste se hodně změnil? Ach, ten ošklivý tatínek! Byl nemocen, a my jsme o tom neměli tušení. Podívej se, Marie, sáhni mu na ruku, jak je studená!“

„Tak vy jste zas tady! Pane Pontmercy, odpouštíte mi!“ opakoval Jean Valjean.

Při tom slově, které Jean Valjean znova pronesl, uvolnilo se vše, čím překypovalo Mariovo srdce, a Marius zvolal: „Cosetto, slyšíš? To je celý on, mne prosí za odpuštění. A víš ty, co pro mne udělal, Cosetto? Zachránil mi život! A ještě více: dal mi tebe! A když mě zachránil a když mi dal tebe, Cosetto, co udělal sám se sebou? Obětoval se. Takový je to člověk. A mně nevděčníkovi, mně zapomnětlivci, necitovi a provinilci, mně říká: Děkuju! Cosetto, i kdybych prožil celý život u nohou tohoto muže, bylo by to málo. Ta barikáda, ta stoka, to peklo, ta žumpa, tím vším prošel kvůli mně, kvůli tobě, Cosetto! Pronesl mě všemi nástrahami smrti, odvracel je ode mne, a sám se jim vystavil. V něm se sešly nádherná odvaha, všechny ctnosti, všechna hrdinství a všechna svatost! Cosetto, vždyť je to vtělený anděl!“

„Pst, pst,“ řekl Jean Valjean docela tiše. „Proč to všechno říkat?“

„Ale vy!“ zvolal Marius s hněvem, v němž byla zbožná úcta. „Proč jste nic o tom neřekl? Je to i vaše vina. Zachráníte lidem život a zatajíte jim to! A jdete ještě dále, jen abyste se neukázal ve své pravé podobě, haníte sám sebe! To je hrůza!“ „Mluvil jsem jen pravdu,“ odpověděl Jean Valjean.

„Ne,“ odvětil Marius, „jen celá pravda je pravdou; a tu jste zatajil. Byl jste pan Madeleine, nač se s tím tajit? Vy jste zachránil Javerta, proč to zamlčovat? Vděčím vám za svůj život, proč jste to neřekl?“

„Protože jsem tehdy smýšlel jako vy. Uznával jsem, že jste v právu. Nebylo zbytí, přišla chvíle, abych odešel. Kdybyste byl věděl o té příhodě ze stoky, byl byste mě přiměl, abych zůstal u vás. Proto mi nezbylo, než abych mlčel. Kdybych byl promluvil, bylo by vám to jen na obtíž.“

„Jak na obtíž? Komu na obtíž?“ namítl Marius. „Copak si myslíte, že vás tu necháme? My si vás odvedeme. Ach, můj Bože, když si pomyslím, že jsem se o tom všem dověděl čirou náhodou! Hned si vás odvedeme. Vždyť jste přece náš! Jste otcem jejím i mým. Ani den už nesmíte zůstat v tom ohyzdném domě. Ať vám ani nenapadne, že tu budete ještě zítra.“

„Zítra,“ řekl Jean Valjean, „už tady nebudu, ale nebudu ani u vás.“

„Co tím chcete říci?“ odpověděl Marius. „Nepřipustíme už, abyste se potloukal po světě. Už od nás neodejdete. Patříte k nám! A my vás nepustíme!“

„Tentokrát je to vážné,“ dodala Cosetta. „Máme dole kočár. Unesu vás. A bude-li třeba, užiju násilí.“

A smějíc se, rozevřela náruč, jako by chtěla starce obejmout.

„Stále máte svůj pokoj v našem domě,“ pokračovala. „Kdybyste věděl, jak je teď zahrada hezká! Azalkám se tam daří moc dobře. Cestičky jsou posypány říčním pískem; probleskují v něm fialové lasturky. Pochutnáte si na mých jahodách.

Sama je zalévám. A už žádná paní baronka a žádný pan Jan; jsme v republice, všichni si tykáme, viď, Marie? Všechno bude jiné. Kdybyste věděl, tatínku, jak jsem se trápila: byla tam červenka, udělala si hnízdo v trhlině ve zdi, a ošklivá kočka mi ji sežrala. Mou maličkou, hezoučkou červenku, která vykukovala ze svého hnízdečka a dívávala se na mě! Plakala jsem pro ni. Byla bych tu kočku zabila! Ale teď už nikomu není do pláče. Všichni se smějí, všichni jsou šťastni. Vy půjdete s námi. A dědeček, jak ten bude rád! Budete mít svůj záhon v zahradě, budete se o něj starat, a uvidíme, čí jahody budou krásnější. A já budu dělat, co budete chtít, a vy mě budete hezky poslouchat!“

Jean Valjean poslouchal, ale neslyšel. Vnímal spíše hudbu jejího hlasu než smysl jejích slov; v jeho oku se pomalu rodila jedna z těch smutných slzí, které jsou perlami duše. Zašeptal:

„To sám Bůh mně ji přivedl na důkaz, že je dobrý.“

„Tatínku!“ řekla Cosetta.

Jean Valjean pokračoval:

„Máte pravdu, bylo by to krásné žít pohromadě. Stromy jsou plné ptactva. Procházel bych se s Cosettou. Je milé být mezi lidmi, žít, pozdravovat se, volat na sebe v zahradě, vidět se hned od rána. Každý bychom obdělávali svůj kousek. Ona by mi dávala jahody; já bych jí dovolil trhat růže. To by bylo krásné. Jenomže…“

Odmlčel se a potom řekl tiše:

„Je to škoda.“

Slza neskanula, vklouzla zpátky a Jean Valjean ji nahradil úsměvem.

Cosetta vzala obě starcovy ruce do svých.

„Můj Bože,“ řekla, „vaše ruce chladnou! Co vám chybí? Bolí vás něco?“

„Mě? Ne,“ odpověděl Jean Valjean, „je mi velmi dobře. Jenomže…“

Odmlčel se.

„Co?“

„Za chvíli umřu.“

Cosetta a Marius se zachvěli.

„Že umřete?“ zvolal Marius.

„Ano, ale to nic,“ řekl Jean Valjean.

Vydechl, usmál se a pokračoval:

„Cosetto, tys mi něco vyprávěla, pokračuj, povídej dál, tvá malá červenka tedy dozpívala, mluv, ať slyším tvůj hlásek!“

Marius se všecek strnulý zahleděl na starce.

Cosetta bolestně vykřikla.

„Tatínku! Tatínku můj, nesmíte umřít! Už je vám líp! Chci, abyste žil, slyšíte?“

Jean Valjean k ní pozvedl hlavu jako k svatému obrázku.

„Ano, ano, zakaž mi zemřít! Kdo ví, snad poslechnu. Zrovna jsem umíral, když jste přišli. To mě zadrželo, mám pocit, že zase ožívám.“

„Vždyť jste při síle a plný života,“ zvolal Marius. „Myslíte si snad, že se takhle umírá? Leccos vás bolelo, ale teď už se trápit nebudete. Teď já vás prosím za odpuštění, a prosím o to na kolenou! Budete žít, s námi a dlouho. Zase si vás vezmeme. Jsme na to dva a napříště budeme pamatovat jen na vaše štěstí.“

„Tak vidíte,“ řekla Cosetta, která tonula v slzách. „Marius říká, že neumřete.“

Jean Valjean se stále usmíval.

„Kdybyste mě zase vzali k sobě, pane Pontmercy, nebyl bych i potom tím, čím jsem? Ne, Bůh uvažoval jako vy a já, a Bůh svůj soud nemění; odcházím včas. Smrt je dobré zařízení. Bůh ví lépe než my, čeho je nám třeba. Chce, abyste byli šťastni, aby pan Pontmercy měl Cosettu, mládí aby se drželo jitra, aby pro vás, děti moje, voněly květy a zpívali slavíci, aby váš život kráčel po prosluněné louce, aby nebesa okouzlovala vaše duše, a já, který už nejsem k ničemu, abych už umřel; je jisté, že je to tak všechno v pořádku. Hleďte, buďme rozumní, teď už se nedá nic měnit; opravdu mám pocit, že je konec. Před hodinkou na mne přišly mrákoty. A dnes v noci jsem vypil jen hrnek vody. Jak je tvůj manžel dobrý, Cosetto! S ním ti bude líp než se mnou.“

U dveří se ozval hluk. To přicházel lékař.

„Dobrý den a sbohem, doktore!“ řekl Jean Valjean. „Tu jsou mé děti, chudáčkové.“

Marius přistoupil k lékaři. Řekl mu jediné slovo: „Pane…?“, ale v tom, jak bylo proneseno, byla celá otázka.

Lékař odpověděl na otázku významným pohledem.

„Když nám není něco vhod,“ řekl Jean Valjean, „není to ještě důvod, abychom byli nespravedliví k Bohu.“

Zavládlo ticho. Všechna srdce byla stísněná.

Jean Valjean se obrátil ke Cosettě. Zadíval se na ni, jako by si chtěl její obrázek odnést s sebou na věčnost. Třebaže už sestupoval do hlubiny stínu, při pohledu na Cosettu byl ještě schopen sladkého vytržení. Záře, která se linula z milované tvářičky, osvětlovala bledost jeho obličeje. I hrob má svá opojení.

Lékař mu ohledal tep.

„Ach, to vy jste mu chyběli,“ zašeptal a podíval se na Cosettu a Maria.

Potom se naklonil k Mariovu uchu a dodal velice tiše: „Příliš pozdě.“

Nespouštěje oka z Cosetty, Jean Valjean se s vyrovnanou myslí zahleděl na Maria i na lékaře. Pochytili z jeho úst sotva slyšitelná slova:

„Zemřít, to není hrozné; hrozné je nežít!“

Náhle se zvedl. Takové nenadálé obraty k lepšímu bývají známkou agónie. Pevným krokem přistoupil ke zdi, odstrčil Maria a lékaře, kteří mu chtěli pomoci, sundal malý měděný krucifix, vrátil se na židli s naprostou volností pohybů svědčící o úplném zdraví a zvolal pokládaje krucifix na stůl:

„Ejhle, veliký mučedník!“

Potom mu hruď vpadla, hlava se zakývala, jako by se ho zmocňovalo mámení hrobu, a jeho ruce položené na kolenou se začaly nehty zarývat do látky kalhot.

Cosetta mu podpírala ramena, vzlykala a snažila se na něho promluvit, ale nedařilo se jí to. Z jejích slov a žalostného zalykání, které doprovází slzy, bylo možno zaslechnout asi toto: „Tatínku, neopouštějte mě! Což je možné, že jsme vás nalezli jen proto, abychom vás znova ztratili?“

Dalo by se říci, že se agónie připlazí jako had. Jde, přichází, blíží se ke hrobu a zase se obrací k životu. Smrt tápe.

Po této poloviční mdlobě se Jean Valjean zase vzpamatoval, zavrtěl hlavou, jako by z ní chtěl vytřepat tmu, a zase nabyl téměř úplného vědomí. Přitáhl si k ústům cíp Cosettina rukávu a políbil jej.

„Přichází k sobě, doktore, přichází k sobě!“ zvolal Marius.

„Jste oba hodní,“ řekl Jean Valjean. „Řeknu vám, co mě bolelo. Mrzelo mě, pane Pontmercy, že jste se nechtěl dotknout těch peněz. Ty peníze právem náležejí vaší ženě. Vysvětlím vám to, děti, a proto jsem rád, že vás vidím. Černý žet přichází z Anglie, bílý z Norska. Všechno to máte napsáno na papíře, který si přečtěte. Přišel jsem na to, že se kroužky ze spájeného plechu u náramků dají nahradit kroužky volně spojovanými. Je to hezčí, lepší a lacinější. Chápete, co se tím dá vydělat peněz. Jmění Cosettino jí tedy patří právem. Uvádím tyhle podrobnosti, abyste byli klidní.“

Domovnice přišla nahoru a nahlédla dovnitř pootevřenými dveřmi. Lékař ji poslal pryč, ale nemohl zabránit, aby ta horlivá dobračka před odchodem nezavolala na umírajícího:

„Nechcete kněze?“

„Už ho mám,“ odpověděl Jean Valjean.

Zdálo se, že ukazuje prstem kamsi nad hlavu, jako by tam někoho viděl.

Možná že biskup byl skutečně při tom umírání.

Cosetta mu jemně dala podušku za záda.

Jean Valjean se znovu rozhovořil:

„Pane Pontmercy, nemějte obavy, zapřísahám vás. Těch šest set tisíc franků náleží Cosettě právem. Celý můj život by byl marný, kdybyste jich neužili! Počínali jsme si v tom oboru důvtipně, soutěžili jsme s úspěchem v tom, čemu se říká berlínská bižutérie. Černému německému sklu například jsme se ovšem i přitom nestačili úplně vyrovnat. Ale náš jeden gros, který má dvanáct set velmi pěkně řezaných zrnek, stál jen tři franky.“

Když nám umírá drahá bytost, díváme se na ni pohledem, který se k ní křečovitě upíná, jako by ji chtěl zadržet. Oba stáli před ním, oněmělí úzkostí, nevědouce, co by řekli smrti, zoufalí a rozechvělí; Cosetta držela Maria za ruku.

Jean Valjean jim zhasínal před očima; spěl ke konci; blížil se k temnému obzoru. Jeho dech byl přerývaný a přerušovalo jej slabé chroptění. Stěží pohnul rukou, nohy zmrtvěly, a zatímco údy ochabovaly a tělo sláblo, duše ve své vznešenosti mohutněla a rozlévala svůj jas po jeho čele. V jeho oku se kmitlo světlo neznámého světa.

Jeho tvář bledla a zároveň se usmívala. To už nebyl život, bylo to už opravdu něco mimo tento svět. Zatímco dech neustále slábl, jeho oči se rozšířily. Umírajícímu jako by narůstala křídla.

Pokynul Cosettě, aby přistoupila, potom Mariovi; zřejmě nadcházela poslední minuta poslední hodiny; promluvil hlasem tak slabým, že se zdálo, jako by přicházel zdálky a jako by mezi nimi a jím byla nějaká zeď.

„Přistup, přistupte oba! Mám vás velice rád. Ó, takhle umřít je krásné! I ty mě miluješ, Cosetto. Však jsem to dobře věděl, že jsi vždycky měla ráda svého starocha. Jsi hodná, žes mi podložila podušku. Budeš pro mne trochu plakat, viď? Ne příliš. Nepřeju si, aby ses opravdu trápila. Budete se musit hodně bavit, děti! Zapomněl jsem vám říci, že na přezkách bez trnů se vydělávalo víc než na ostatním zboží. Veletucet nás přišel na deset franků a prodával se za šedesát. To byl opravdu dobrý obchod. Nesmíte se tedy divit těm šesti stům tisícům, pane Pontmercy. Jsou to poctivě vydělané peníze. Můžete být s klidným svědomím bohatí. Pořiďte si kočár, občas lóži v divadle, pěkné plesové šaty, Cosetto, zvěte si přátele a buďte šťastni. Všechno jsem to Cosettě napsal. Najde tady můj dopis. Jí také odkazuji oba svícny, které jsou na krbu. Jsou stříbrné; ale pro mne jsou zlaté, diamantové. Mění obyčejné svíčky v oltářní. Nevím, zda ten, kdo mi je daroval, je se mnou tam nahoře spokojen. Udělal jsem, co jsem mohl. Děti, nezapomeňte, že umírám chudý, dejte mě pochovat někde v koutku a ať jen kámen napoví, kde ležím. To je mé přání. Na kameni žádné jméno. Bude-li se Cosettě chtít a přijde-li někdy na chvilku, udělá mi radost. I vy, pane Pontmercy. Musím se vám přiznat, že jsem vás neměl vždycky rád; odpusťte mi to, prosím vás. Ona a vy jste teď pro mě jen jedinou bytostí. Jsem vám opravdu vděčen. Cítím, že Cosetta je s vámi šťastná. Kdybyste věděl, pane Pontmercy, jakou radost jsem míval z její krásné růžové tvářičky, a jak jsem byl celý nešťastný, kdykoliv jsem ji viděl pobledlou. V prádelníku je pětistovka, které jsem se nedotkl. Dejte ji chudým. Cosetto, vidíš své šatičky, tamhle na posteli? Poznáváš je? Vždyť je tomu jen deset let. Jak ten čas utíká! Byli jsme velmi šťastni. Je konec. Neplačte, děti, neodcházím daleko. Budu vás i odtamtud sledovat. Jen se v noci podíváte, a uvidíte, jak se usmívám. Cosetto, pamatuješ na Montfermeil? Šla jsi do lesa pro vodu a hrozně ses bála; pamatuješ se, když jsem popadl držadlo okovu na vodu? Tehdy jsem se poprvé dotkl tvé ubohé ručičky. Byla tak studená! Ach, tehdy jste měla červené ruce, slečno, dnes je máte pěkně bělounké. A ta velká panna, pamatuješ se? Říkala jsi jí Kateřina. Jak jsi litovala, že sis ji nevzala s sebou do kláštera. Kolikrát jsi mě rozesmála, můj sladký andělíčku! Když pršelo, pouštěla jsi stébla slámy po vodě a pozorovalas, jak plavou. Jednou jsem ti dal raketu z vrbového proutí a míč se žlutými, modrými a zelnými péry. A ty jsi ji někde zapomněla. Jaká jsi byla neposeda, když jsi byla maličká! Jak sis uměla hrát! Věšela sis třešně za uši. To už je všechno pryč. Lesy, kterými jsme chodívali, stromy, pod nimiž jsme se procházeli, kláštery, v nichž jsme se ukrývali, hry, smích nevinného dětství – to už je jen stín. Představoval jsem si, že mi to všecko patří. To byla má hloupost. Ti Thénardierovi byli zlí. Musíme jim odpustit. Cosetto, přišla chvíle, abych ti řekl jméno tvé matky. Jmenovali se Fantina. Pamatuj si to jméno: Fantina. Kdykoliv je vyslovíš, klekni na kolena. Mnoho vytrpěla. Měla tě moc ráda. Byla tak nešťastná, jako ty jsi šťastná. Tak to Bůh rozděluje. On je tam nahoře a obklopen velikými hvězdami dívá se odtamtud na nás na všechny a ví, co dělá. Za chvilku odejdu, mé děti. Mějte se tu stále rádi! Na světě není nad vzájemnou lásku. Vzpomeňte si někdy na stařečka, který tady zemřel. Cosetto, není mou vinou, že jsem tě neviděl celou tu dobu; rozrývalo mi to srdce; chodil jsem až na roh vaší ulice, a lidé, kteří mě viděli, mě jistě pokládali za podivína, počínal jsem si jako blázen, kolikrát jsem vyšel bez klobouku. Děti, už nevidím jasně, chtěl jsem vám toho ještě tolik říci, ale už na tom nezáleží. Vzpomínejte trochu na mne! Jste požehnané bytosti. Nevím, co se to se mnou děje, vidím světlo! Přistupte blíž. Umírám šťasten. Skloňte své drahé milované hlavičky, ať na ně vložím ruce.“

Cosetta a Marius padli na kolena, zmateni, dusíce se v slzách, každý k jedné ruce Jeana Valjeana. Ale velebné ruce se už nehýbaly.

Jean Valjean se zvrátil nazad; zář obou svícnů osvětlovala bílou tvář, obrácenou k nebi; už se nebránil, když mu Cosetta a Marius líbali ruce – byl mrtev.

Noc byla beze hvězd a hluboká. Ve tmách stál nesmírný anděl s rozpjatými křídly a očekával duši.

## (6)  
Tráva kryje a déšť smývá

Na hřbitově Père-Lachaise, poblíž společného hrobu, daleko od elegantního oddělení tohoto města hrobů, daleko ode všech domýšlivých náhrobků, které před tváří věčnosti vystavují na odiv nehezké formy zániku, v opuštěném koutě u zdi, pod velkým tisem, po němž se pne svlačec, leží mezi plevelem a mechem kámen. Ten kámen stejně jako ostatní náhrobky čas neušetřil a pokryl jej plísní, lišejníky a ptačím trusem. Voda jej barví na zeleno, vzduch na černo. Nevede k němu pěšinka a lidé v tu stranu neradi chodí, protože je tam vysoká tráva, v níž se hned urousají. Když svítí sluníčko, míhají se tam ještěrky. Kolem dokola se chvěje metlice. Na jaře zpívají na stromě pěnkavky.

Kámen je úplně holý. Když jej otesávali, neměli na mysli nic víc, než aby kámen byl dost dlouhý a dost široký a stačil zakrýt člověka.

Náhrobní kámen je beze jména.

Ale kdysi dávno na něj nějaká ruka napsala tužkou čtyři verše, které déšť a prach ponenáhlu rozmazal a které jsou dnes už pravděpodobně nadobro vybledlé:

</section>

<section>

_Spí. Byť i náhoda s ním divně dováděla._

_Žil. Umřel, jakmile se octl bez anděla;_

_ta věc se udála docela prostince,_

_jako když ustoupí den černé hodince._

[^117]: Merci (franc.) – děkuji.

</section>
