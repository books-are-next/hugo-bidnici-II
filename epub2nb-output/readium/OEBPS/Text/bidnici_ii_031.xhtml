<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>bidnici_ii-28</title>
		<link href="../Styles/bidnici_ii_idstyles.css" rel="stylesheet" type="text/css"/>
	</head>
	<body id="bidnici_ii" xml:lang="cs-CZ">
		<div>
			<p id="toc_marker-2-8" class="MLP-uroven2-kapitola">KNIHA OSMÁ<br/>N<a id="x.26030"></a>avečerní stmívání</p>
			<p id="toc_marker-2-8-1" class="MLP-uroven3-nadpis-ii">(<a id="x.26033"></a>1)<br/>Pokoj v&#160;přízemí</p>
			<p class="MLP-text-bez1radku">Nazítří, kdy už se stmívalo, zaklepal Jean Valjean na vrata Gillenormandova domu. Uvítal ho Bask. Bask byl právě na dvoře, jako by to měl přikázáno. Někdy se stává, že se sluhovi řekne: „Pohlídáte, až přijde pan ten a&#160;ten.“</p>
			<p class="MLP-text">Aniž čekal, až k&#160;němu Jean Valjean dojde, oslovil ho Bask:</p>
			<p class="MLP-text">„Pan baron mi uložil, abych se zeptal pána, přeje-li si jít nahoru, nebo chce-li zůstat dole?“</p>
			<p class="MLP-text">„Zůstanu dole,“ odpověděl Valjean.</p>
			<p class="MLP-text">Bask naprosto uctivě otevřel dveře do místnosti v&#160;přízemí a&#160;řekl:</p>
			<p class="MLP-text">„Uvědomím paní.“</p>
			<p class="MLP-text">Jean Valjean vešel do klenuté a&#160;vlhké světnice s&#160;červenými dlaždičkami, chudě osvětlené zamřížovaným oknem. Místnost sloužila za příležitostnou spíž. Okna vedla do ulice.</p>
			<p class="MLP-text"><span>Oprašovač, smeták a&#160;koště neznepokojovaly tamější prach. Pavouky tam nikdo nehonil. Pěkná, doširoka napjatá a&#160;prachem zčernalá pavučina ozdobená mušími mrtvolkami rozprostírala na jedné z&#160;okenních tabulí svou síť. V&#160;koutě nízké místnůstky se kupily prázdné láhve. Stěny natřené okrově žlutou hlinkou se loupaly v&#160;širokých plochách. V&#160;pozadí se černal dřevěný krb s&#160;úzkou římsou. V&#160;krbu hořel oheň; hostitelé zřejmě počítali s&#160;tím, že Jean Valjean řekne: </span><span class="MLP-znak-kurziva-11b">Zůstanu dole.</span><span class="MLP-znak-kurziva-11b"></span></p>
			<p class="MLP-text">Po stranách krbu stála dvě křesla. Mezi křesly položili starou prošlapanou předložku, z&#160;které zbývala málem už jen provázková osnova.</p>
			<p class="MLP-text">Oheň z&#160;krbu a&#160;okno utopené v&#160;soumraku jen nuzně osvětlovaly pokojík.</p>
			<p class="MLP-text">Jean Valjean se cítil unaven. Několik dní už nejedl ani nespal. <span>Klesl</span> do křesla. Bask se vrátil, postavil na krb rozžatou svíčku a&#160;vzdálil se. Jeanu Valjeanovi klesla hlava, brada se opřela o&#160;prsa. Nevšiml si ani sluhy ani svíčky.</p>
			<p class="MLP-text">Náhle se prudce vztyčil. Cosetta stála za ním.</p>
			<p class="MLP-text">Neviděl, že vstupuje, ale cítil, že vstoupila.</p>
			<p class="MLP-text">Obrátil se. Zbožně se na ni podíval. Byla k&#160;pomilování krásná. Ale tím hlubokým pohledem se nezadíval na její krásu, ale na její duši.</p>
			<p class="MLP-text">„To je dobré, tatínku,“ zvolala Cosetta, „věděla jsem, že jste podivín, ale toho bych se od vás nikdy nebyla nadála. Je to ale nápad! Marius mi řekl, že chcete, abych přijala vaši návštěvu zde.“</p>
			<p class="MLP-text">„Ano, chtěl jsem to.“</p>
			<p class="MLP-text">„To jsem mohla čekat. Dobrá. Upozorňuji vás, že vám pořádně zahraju. Začneme hned od začátku. Tatínku, polibte mě.“</p>
			<p class="MLP-text">A&#160;nastavila tvář.</p>
			<p class="MLP-text">Jean Valjean se ani nepohnul.</p>
			<p class="MLP-text">„Nehýbáte se. Beru to na vědomí. To je postoj provinilce. Ale to je jedno. Odpouštím vám. Kristus řekl: Nastavte druhou tvář. Tady je.“</p>
			<p class="MLP-text">A&#160;nastavila druhou tvář.</p>
			<p class="MLP-text">Jean Valjean se nepohnul. Jako by mu vrostly nohy do dlažby.</p>
			<p class="MLP-text">„To začíná být vážné,“ řekla Cosetta. „Co jsem vám udělala? Prohlašuju, že se hněvám. Musíte si mě udobřit. Poobědváte s&#160;námi.“</p>
			<p class="MLP-text">„Už jsem jedl.“</p>
			<p class="MLP-text">„To není pravda. Povím panu Gillenormandovi, aby jim vyhuboval. Dědečkové jsou tu, aby pokárali tatínky. Pojďme! Půjdete se mnou nahoru do salónu. A&#160;hned.“</p>
			<p class="MLP-text">„To není možné.“</p>
			<p class="MLP-text">Cosetta trochu zakolísala. Přestala poroučet a&#160;začala se vyptávat.</p>
			<p class="MLP-text">„Ale proč? A&#160;vybral jste si k&#160;návštěvě zrovna tu nejošklivější místnost z&#160;celého domu. Je to zde hrozné.“</p>
			<p class="MLP-text">„Víš…“</p>
			<p class="MLP-text">Jean Valjean se opravil.</p>
			<p class="MLP-text">„Vždyť to víte, paní baronko, že jsem podivín a&#160;že mám své vrtochy.“</p>
			<p class="MLP-text">Cosetta zatleskala svýma malýma rukama.</p>
			<p class="MLP-text">„Paní baronko… Vždyť to víte… to jsou mi novinky! Co to znamená?“</p>
			<p class="MLP-text">Jean Valjean se na ni usmál, až srdce usedalo, jak to někdy míval ve zvyku.</p>
			<p class="MLP-text">„Chtěla jste být paní baronkou. Nuže, jste jí.“</p>
			<p class="MLP-text">„Ale ne pro vás, tatínku.“</p>
			<p class="MLP-text">„Neříkejte mi už tatínku.“</p>
			<p class="MLP-text">„Cože?“</p>
			<p class="MLP-text">„Říkejte mi pane Jene. Jene, chcete-li.“</p>
			<p class="MLP-text">„Copak už nejste pro mne tatínek? Už nejsem pro vás Cosetta? Pane Jene, co to znamená? To jsou mi převraty! Co se to stalo? Podívejte se mi pěkně do očí. Nechce se vám bydlet s&#160;námi! Nechcete ani pokoj, který jsem vám přichystala! Co jsem vám udělala? Co za tím vězí?“</p>
			<p class="MLP-text">„Nic.“</p>
			<p class="MLP-text">„Tak co se tedy stalo?“</p>
			<p class="MLP-text">„Všechno je jako dřív.“</p>
			<p class="MLP-text">„A&#160;proč si měníte jméno?“</p>
			<p class="MLP-text">„Vždyť vy jste se sama důkladně přejmenovala.“</p>
			<p class="MLP-text">Usmál se týmž úsměvem a&#160;dodal:</p>
			<p class="MLP-text">„Jste-li dnes paní Pontmercyová, mohu být já docela dobře pan Jan.“</p>
			<p class="MLP-text">„Tomu ani za mák nerozumím. To všechno je hloupost. Požádám svého manžela o&#160;dovolení, abych vám mohla říkat pane Jene. Doufám, že to nedovolí. Rmoutíte mě. Člověk může mít své vrtochy, ale nedělá bolest malé Cosettě. To je od vás ošklivé. Nemáte právo být na mne zlý, vy, takový hodný člověk.“</p>
			<p class="MLP-text">Jean Valjean neodpověděl.</p>
			<p class="MLP-text">Rychle ho chytila za obě ruce a&#160;neodolatelným pohybem je zvedla k&#160;obličeji, přitiskla si je ke krku, pod bradu, na důkaz hluboké něžnosti.</p>
			<p class="MLP-text">„Buďte na mne hodný,“ řekla.</p>
			<p class="MLP-text">A&#160;pokračovala:</p>
			<p class="MLP-text">„Pohleďte, čemu já říkám být hodný: buďte milý, pěkně se k&#160;nám odstěhujte, u&#160;nás zpívají ptáčci zrovna tak jako v&#160;ulici Plumet, žijte s&#160;námi, opusťte tu díru v&#160;ulici Homme-Armé, nenechte nás luštit záhady, buďte jako každý jiný, obědvejte s&#160;námi, snídejte s&#160;námi, buďte zase jako dřív můj hodný tatínek.“</p>
			<p class="MLP-text">Vyprostil své ruce z&#160;jejího mazlivého sevření:</p>
			<p class="MLP-text">„Už nepotřebujete otce, máte manžela.“</p>
			<p class="MLP-text">Cosetta se rozčilila:</p>
			<p class="MLP-text">„Už tedy nepotřebuju otce! Takové nesmysly! Opravdu nevím, co mám na to říci!“</p>
			<p class="MLP-text">„Kdyby zde byla Toussaintka,“ pokračoval Jean Valjean jako někdo, kdo je v&#160;úzkých a&#160;chce se dovolat nějaké autority a&#160;chytá se každého stébla, „jistě by dosvědčila, že jsem měl vždycky své libůstky. Na tom není nic nového. Vždycky jsem si potrpěl na svůj tmavý koutek.“</p>
			<p class="MLP-text">„Ale vždyť je tu zima. Není tu vidět. To je ohavné, chtít být panem Jenem. A&#160;nechci, abyste mi vykal.“</p>
			<p class="MLP-text">„Cestou k&#160;vám,“ odpověděl Jean Valjean, „jsem zahlédl v&#160;ulici Saint-Louis kus nábytku. U&#160;truhláře. Kdybych byl hezkou ženou, dopřál bych si ho: toaletní stoleček, velmi pěkný, podle dnešní módy. Myslím, že tomu říkáte růžové dřevo. Je to vykládané. Dosti velké zrcadlo. A&#160;těch zásuvek. Rozkošný kousek.“</p>
			<p class="MLP-text">„Hu! Ošklivý medvěde!“ odpověděla Cosetta.</p>
			<p class="MLP-text">A&#160;s&#160;ohromnou roztomilostí stiskla zuby, odhalila rty a&#160;zasyčela na Jeana Valjeana. Byla to Grácie, která napodobuje kočku.</p>
			<p class="MLP-text">„Zlobím se,“ pokračovala. „Od včerejška mě všichni zlobíte. Moc se hněvám. Nechápu. Vy mě nebráníte proti Mariovi. Marius mě nebrání proti vám. Jsem docela sama. Připravuju roztomilý pokoj. Kdybych tam mohla dát samého Pánaboha, ubytovala bych ho tam. A&#160;oni mi nechají pokojíček na krku. A&#160;nájemník je tentam. Nařídím Nicolettě, aby uchystala dobrou večeři. Netoužím po vaší večeři, paní. A&#160;můj tatínek Fauchelevent si umane, abych mu říkala pane Jene, abych ho přijímala v&#160;hnusném, starém, ošklivém a&#160;zatuchlém sklepě s&#160;plísní na stěnách, kde jsou prázdné láhve místo křišťálu a&#160;pavučiny místo záclon! Jste podivín, tatínku, přiznávám to už je váš způsob, ale novomanželům se přece musí dohřát trochu oddechu. Nemohl jste se svým podivínstvím trochu počkat? Teď budete tedy ohromně spokojen ve své škaredé ulici Homme-Armé. Já tam byla strašně nešťastná! Co máte proti mně? Moc, moc mě trápíte!“</p>
			<p class="MLP-text">Cosetta náhle zvážněla, upřeně se zadívala na Jeana Valjeana a&#160;připojila:</p>
			<p class="MLP-text">„Mrzí vás snad, že jsem šťastná?“</p>
			<p class="MLP-text">Prostota tne někdy nevědomky do živého. Cosettina prostá otázka měla pro Jeana Valjeana hluboký smysl. Cosetta chtěla jen škrábnout, a&#160;zatím ranila.</p>
			<p class="MLP-text">Jean Valjean zbledl. Chvíli neodpovídal a&#160;potom s&#160;nevýslovným přízvukem zašeptal pro sebe:</p>
			<p class="MLP-text">„Její štěstí bylo cílem mého života. Teď mě už Bůh může propustit. Ty jsi šťastná, Cosetto; můj čas vypršel.“</p>
			<p class="MLP-text">„Ach! Vy mi zase tykáte!“ vykřikla Cosetta.</p>
			<p class="MLP-text">A&#160;vrhla se mu okolo krku.</p>
			<p class="MLP-text">Jean Valjean, vyšinut z&#160;rovnováhy, ji vzrušeně přivinul k&#160;sobě. Téměř se mu zdálo, že je znova jeho.</p>
			<p class="MLP-text">„Děkuju vám, tatínku!“ řekla mu Cosetta.</p>
			<p class="MLP-text">Vzrušení Jeanu Valjeanovi rozdíralo srdce. Něžně se vyvinul z&#160;Cosettina náručí a&#160;popadl klobouk.</p>
			<p class="MLP-text">„Co to?“ řekla Cosetta.</p>
			<p class="MLP-text">Jean Valjean odpověděl:</p>
			<p class="MLP-text">„Opouštím vás, paní baronko, jste očekávána.“</p>
			<p class="MLP-text">A&#160;na prahu dveří dodal:</p>
			<p class="MLP-text">„Tykal jsem vám. Řekněte svému choti, že se to už nikdy nestane. Odpusťte.“</p>
			<p class="MLP-text">Jean Valjean vyšel a&#160;zanechal Cosettu všecku užaslou nad tím záhadným rozloučením.</p>
			<p id="toc_marker-2-8-2" class="MLP-uroven3-nadpis">(<a id="x.26037"></a>2)<br/>Další kroky zpátky</p>
			<p class="MLP-text-bez1radku">Jean Valjean přišel na druhý den v&#160;touž hodinu.</p>
			<p class="MLP-text">Cosetta se ho na nic nevyptávala, ničemu se nedivila, neříkala nahlas, že je jí zima, a&#160;nemluvila o&#160;salónu; vyhnula se oslovení tatínku a&#160;pane Jene. Dovolila, aby jí vykal. Jenom radost měla o&#160;poznání menší. Byla by bývala smutná, kdyby to byla dovedla.</p>
			<p class="MLP-text">Pravděpodobně hovořila s&#160;Mariem a&#160;Marius jí jako milující muž řekl jen to, co chtěl, nic nevysvětloval, a&#160;svou milovanou ženu uklidnil. Zvědavost milujících nesahá o&#160;mnoho dále než jejich láska.</p>
			<p class="MLP-text">Přízemní místnost trochu upravili. Bask odklidil láhve a&#160;Nicoletta pavouky.</p>
			<p class="MLP-text">V&#160;příštích dnech přicházel Jean Valjean v&#160;touž dobu. Dostavil se každý den, protože neměl sílu, aby chápal Mariova slova jinak než doslovně. Marius zařídil věci tak, aby v&#160;době, kdy přicházel Jean Valjean, nebyl doma. Dům si zvykl na nový způsob života pana Faucheleventa. I&#160;Toussaintka v&#160;tom pomohla. <span class="MLP-znak-kurziva-11b">„Pán byl vždycky takový,“ </span>opakovala. Dědeček prohlásil: „<span class="MLP-znak-kurziva-11b">Je to podivín.“ A&#160;</span>tím se to odbylo. Ostatně v&#160;devadesáti letech se už nenavazují nové známosti; všechno je vedlejší; každý nový člověk je jen na obtíž. Už není místa; všechny návyky už zapustily hluboké kořeny. Pan Fauchelevent nebo pan Tranchelevent&#160;– starý Gillenormand jen toužil, aby se s&#160;tím „pánem“ nemusil stýkat. Dodal:</p>
			<p class="MLP-text">„Takových podivínů je na světě dost. Mají všelijaké nápady. A&#160;bez důvodů. To markýz Canaples byl horší. Koupil si palác a&#160;bydlil na půdě. Lidé mají všelijaké mouchy.“</p>
			<p class="MLP-text"><span>Nikdo si nevšiml neblahého pozadí. Kdo by ostatně mohl uhádnout něco podobného. V&#160;Indii jsou močály, jejichž voda se zdá podivná, nevysvětlitelná, vlní se, aniž ji vítr čeří, je rozbouřená, kde by měla být klidná. Na hladině vře bez příčiny; nevidíme hydru, která se plíží po dně.</span></p>
			<p class="MLP-text">Mnoho lidí má v&#160;sobě podobného netvora, žalost, kterou živí, saň, která v&#160;nich hlodá; zoufalství, které je usazeno v&#160;temnu jejich nitra. Takový člověk je jako každý jiný, chodí sem tam. Nevíme, že má v&#160;sobě strašnou cizopasnou bolest s&#160;tisícem zubů, která v&#160;něm žije, až na ni ubožák umře. Netušíme, že člověk je propast. Je v&#160;ní stojatá voda, ale hluboká. Občas se hladina zčeří, aniž chápeme proč. Zachvěje se tajemná vlna, pak se vytratí, aby se znova objevila; vzdušná bublina stoupá k&#160;povrchu a&#160;splaskne. Zahlédnete jen málo, a&#160;i to málo je strašné. Je to oddychování neznámé obludy.</p>
			<p class="MLP-text">Některé podivné zvyky, jako například&#160;– přicházet, když všichni odcházejí, ustupovat do pozadí, když se jiní roztahují, chovat se za všech okolností nenápadně, vyhledávat opuštěné aleje, dávat přednost liduprázdným ulicím, nemíchat se do hovoru, vyhýbat se davu a&#160;slavnostem, vypadat jako člověk dobře situovaný, a&#160;žít chudě, přes všechen majetek mít klíč v&#160;kapse a&#160;svíčku u&#160;domovníka, vstupovat postranním vchodem, používat tajného schodiště&#160;– všechny ty bezvýznamné podivnůstky, vrásky, vzdušné bubliny, prchavá vlnění na hladině přicházejí často ze strašidelné hloubky.</p>
			<p class="MLP-text">Uplynulo několik týdnů. Cosettu zvolna opanoval nový život: známosti, které přináší manželství, návštěvy, péče o&#160;dům a&#160;zábavy byly významnými záležitostmi. Cosettiny zábavy nebyly nákladné; tkvěly v&#160;jediném: být s&#160;Mariem. Jejím hlavním zaměstnáním bylo chodit s&#160;Mariem a&#160;být s&#160;ním. Neomrzelo je chodit zavěšeni za bílého dne po ulici a&#160;netajit se před lidmi se svou láskou. Cosettě dělaly starost služky. Toussaintka se nemohla snést s&#160;Nicolettou, shoda mezi oběma starými pannami byla nemožná, a&#160;dala výpověď. Dědeček byl zdráv; Marius občas vystupoval v&#160;nějakém procesu jako obhájce; teta Gillenormandová žila klidně v&#160;ústraní vedle mladých manželů, to jí stačilo. Jean Valjean přicházel denně.</p>
			<p class="MLP-text">Když si přestali tykat, všechno to vykání, oslovování ‚paní baronko‘ a&#160;‚pane Jene‘ změnilo Jeana Valjeana v&#160;Cosettiných očích docela. Snažil se odpoutat Cosettu od sebe a&#160;podařilo se mu to. Byla už veselejší a&#160;už ne tak něžná. A&#160;přece ho stále měla upřímně ráda a&#160;on to cítil. Jednou mu náhle řekla:</p>
			<p class="MLP-text">„Byl jste můj otec, a&#160;už nejste, byl jste můj strýc, a&#160;už nejste, byl jste pan Fauchelevent, a&#160;už nejste, jste pan Jan. Kdo vlastně jste? Nemám takové věci ráda. Kdybych nevěděla, že jste tak hodný, bála bych se vás.“</p>
			<p class="MLP-text">Bydlil stále v&#160;ulici Homme-Armé a&#160;nemohl se odhodlat odstěhovat se ze čtvrti, kde bydlila Cosetta.</p>
			<p class="MLP-text">Zpočátku zůstával u&#160;Cosetty jen na pár minut, pak odcházel.</p>
			<p class="MLP-text">Ponenáhlu si zvykl pobýt na návštěvě déle. Bylo by možno říci, že využíval povolení dloužících se dnů; přicházel dříve a&#160;odcházel později.</p>
			<p class="MLP-text">Jednou uklouzlo Cosettě slovo „tatínku“. Radostný záblesk ozářil starý zachmuřený obličej Jeana Valjeana. Opravil ji: „Řekněte Jene.“</p>
			<p class="MLP-text">„Ach! Máte pravdu,“ odpověděla s&#160;výbuchem smíchu, „pane Jene.“</p>
			<p class="MLP-text">„Tak je to správné,“ řekl.</p>
			<p class="MLP-text">A&#160;obrátil se, aby neviděla, že si osušuje oči.</p>
			<p id="toc_marker-2-8-3" class="MLP-uroven3-nadpis">(<a id="x.26040"></a>3)<br/>Vzpomínají na zahradu v&#160;ulici Plumet</p>
			<p class="MLP-text-bez1radku">To bylo naposled. Po posledním záblesku všechno uhaslo. Už nebylo mezi nimi důvěrnosti; žádné dobré jitro s&#160;políbením, už se nikdy neozvalo to nesmírně sladké slovo „tatínku“! Na vlastní žádost a&#160;vlastním přičiněním byl Jean Valjean postupně vyhnán ze všech svých rájů; dožil se vrcholného utrpení, že ztrativ v&#160;jednom dni Cosettu celou, musil ji teď ještě ztrácet po kouskách.</p>
			<p class="MLP-text">Oko si nakonec uvyká i&#160;na sklepní světlo. Celkem mu stačilo, že Cosettu vídá každý den. Celý jeho život se upínal k&#160;té chvíli. Usedával vedle ní, mlčky ji pozoroval nebo jí vyprávěl o&#160;zašlých časech, o&#160;jejím dětství, o&#160;klášteře a&#160;o&#160;jejích tehdejších malých přítelkyních.</p>
			<p class="MLP-text">Jednou odpoledne&#160;– bylo to v&#160;prvních dnech dubna, kdy už je vlaho, ale ještě svěže, kdy se slunce rozjásá, kdy se zahrady v&#160;blízkosti Mariových a&#160;Cosettiných oken vzrušeně probouzely, hloh jen jen rozkvést, kdy se bílé fialy skvěly jako šperky na starých zdech, růžové hledíky vykukovaly ze štěrbin mezi kameny, v&#160;trávě začaly kvést sedmikrásky a&#160;pryskyřník, první běláskové se vydali do světa, a&#160;vítr, ten pěvec věčné svatby se ve stromoví pokoušel o&#160;první noty nesmírné jitřní symfonie, které staří básníci říkali vesna&#160;– v&#160;takové odpoledne řekl Marius Cosettě:</p>
			<p class="MLP-text">„Slíbili jsme si, že se jednou podíváme na zahradu v&#160;ulici Plumet. Pojďme tam. Nesmíme být nevděční.“</p>
			<p class="MLP-text">A&#160;odletěli jako dvě vlaštovky vstříc jaru. Zahrada v&#160;ulici Plumet jim připomínala svítání. Prožili tu již jakési jaro své lásky. Dům v&#160;ulici Plumet, který měli pronajatý, patřil ještě Cosettě. Proběhli dům i&#160;zahradu. Znova se tu našli a&#160;zapomněli na celý svět.</p>
			<p class="MLP-text"><span>Večer v&#160;obvyklou chvíli přišel Jean Valjean do ulice Fillesdu-Calvaire.</span></p>
			<p class="MLP-text">„Paní odešla s&#160;pánem a&#160;ještě se nevrátila,“ řekl mu Bask.</p>
			<p class="MLP-text">Jean Valjean se mlčky posadil a&#160;čekal. Když se ani za hodinu nevrátila, svěsil hlavu a&#160;odešel.</p>
			<p class="MLP-text">Cosetta byla tak opojená procházkou do jejich zahrady a&#160;tak rozradostněná, že „celičký den žila v&#160;minulosti“ a&#160;nazítří o&#160;ničem jiném nemluvila. Ani si nevšimla, že Jeana Valjeana nespatřila.</p>
			<p class="MLP-text">„Jak jste se tam dostali?“ otázal se jí druhý den Jean Valjean.</p>
			<p class="MLP-text">„Pěšky.“</p>
			<p class="MLP-text">„A&#160;jak jste se vrátili?“</p>
			<p class="MLP-text">„Fiakrem.“</p>
			<p class="MLP-text">Už nějakou dobu pozoroval Jean Valjean, jak mladý párek skromně žije. Těžce to na něho doléhalo. Marius svědomitě šetřil a&#160;Jean Valjean v&#160;tom slově viděl hlubší smysl. Odvážil se otázky:</p>
			<p class="MLP-text">„Proč nemáte vlastní kočár? Roztomilé kupé by vás stálo jen pět set franků ročně. Jste bohatí.“</p>
			<p class="MLP-text">„Nevím,“ řekla Cosetta.</p>
			<p class="MLP-text">„S&#160;Toussaintkou je to právě tak,“ navazoval Jean Valjean. „Odešla. Neobstarala jste si náhradu. Proč?“</p>
			<p class="MLP-text">„Nicoletta stačí.“</p>
			<p class="MLP-text">„Ale potřebovala byste komornou.“</p>
			<p class="MLP-text">„Což nemám Maria?“</p>
			<p class="MLP-text">„Měli byste vést dům, mít služebnictvo, kočár, lóži v&#160;divadle. Pro vás není nic dost krásné. Proč byste nepoužili svého bohatství? Bohatství zpříjemňuje život.“</p>
			<p class="MLP-text">Cosetta neodpověděla.</p>
			<p class="MLP-text">Návštěvy Jeana Valjeana se nezkracovaly. Naopak. Jdeme-li za hlasem srdce, nezastavujeme se na svahu.</p>
			<p class="MLP-text"><span>Chtěl-li Jean Valjean prodloužit návštěvu a&#160;přimět Cosettu, aby zapomněla, jak utíká čas, chválil Maria; zdálo se mu, že je krásný, ušlechtilý, odvážný, duchaplný, výmluvný a&#160;laskavý. Cosetta ho ve chvále předstihovala. Jean Valjean začínal znovu. Vyprávění nebylo konce. Marius&#160;– to byl nevyčerpatelný námět; v&#160;těch šesti písmenech byly utajeny celé svazky. Tak dosáhl Jean Valjean toho, že mohl dlouho pobýt. Když viděl Cosettu, bylo mu tak dobře, že zapomínal na všechno ostatní. Byla to hojivá náplast na jeho ránu. Kolikrát se stalo, že Bask musil dvakrát hlásit: „Pan Gillenormand mě posílá, abych připomněl paní baronce, že je prostřeno.“</span></p>
			<p class="MLP-text">V&#160;ty dny se Jean Valjean vracíval domů velmi zamyšlen. Bylo tedy trochu pravdy v&#160;přirovnání ke kukle, které Mariovi vytanulo v&#160;mysli? Je snad Jean Valjean opravdu kukla, která si umínila navštěvovat svého motýla?</p>
			<p class="MLP-text">Jednou pobyl déle než obvykle. Na druhý den si všiml, že v&#160;krbu není zatopeno.</p>
			<p class="MLP-text">„Podívejme se!“ pomyslil si. „Není zatopeno.“</p>
			<p class="MLP-text">A&#160;vysvětlil si to takto:</p>
			<p class="MLP-text">„To je prosté. Vždyť máme duben. Už není zima.“</p>
			<p class="MLP-text">„Božíčku, tady je zima!“ zvolala Cosetta, vstupujíc do pokoje.</p>
			<p class="MLP-text">„Ale ne,“ řekl Jean Valjean.</p>
			<p class="MLP-text">„To vy jste nakázal Baskovi, aby se netopilo?“</p>
			<p class="MLP-text">„Ano. Zakrátko bude máj.“</p>
			<p class="MLP-text">„Vždyť topíme do června. A&#160;v&#160;tomhle sklepení musíme topit celý rok.“</p>
			<p class="MLP-text">„Myslil jsem si, že je to zbytečné.“</p>
			<p class="MLP-text">„To je zas jeden z&#160;vašich vrtochů!“ opáčila Cosetta.</p>
			<p class="MLP-text">Den nato bylo zatopeno. Avšak obě křesla stála na druhém konci místnosti vedle dveří.</p>
			<p class="MLP-text">„Co to znamená?“ pomyslil si Jean Valjean.</p>
			<p class="MLP-text">Šel pro křesla a&#160;postavil je na původní místo u&#160;krbu.</p>
			<p class="MLP-text">Oheň v&#160;krbu mu přece dodal mysli. Protáhl besedu déle než obyčejně. Když vstával k&#160;odchodu, řekla mu Cosetta: „Můj muž mi včera řekl něco směšného.“</p>
			<p class="MLP-text">„Co?“</p>
			<p class="MLP-text">„Řekl mi: Cosetto, máme třicet tisíc franků ročně. Sedmadvacet máš ty, mně dává dědeček tři. Odpověděla jsem: To je dohromady třicet. A&#160;on na to: Odvážila by ses vyjít se třemi tisíci? Odpověděla jsem: Ano, i&#160;bez haléře, budu-li s&#160;tebou. A&#160;potom jsem se zeptala: Proč mi to říkáš? Odpověděl mi: Abych to věděl.“</p>
			<p class="MLP-text">Jean Valjean byl na rozpacích, co má říci. Cosetta od něho pravděpodobně čekala nějaké vysvětlení; poslouchal ji a&#160;zachmuřeně mlčel. Vrátil se do ulice Homme-Armé; byl tak pohřížen do svých myšlenek, že se zmýlil ve dveřích a&#160;místo domů vstoupil do domu sousedního. Teprve když vyšel téměř do druhého poschodí, uvědomil si svůj omyl a&#160;šel zase dolů.</p>
			<p class="MLP-text">Jeho duši trápily různé domněnky. Marius zřejmě pochyboval o&#160;původu oněch šesti set tisíců franků a&#160;zřejmě se obával, aby nepocházely z&#160;nějakého nečistého pramene. Kdoví? Snad odhalil, že ty peníze jsou od něho, od Jeana Valjeana, a&#160;zaváhal před jměním podezřele nabytým, příčí se mu považovat je za své, a&#160;proto raději volí chudobu s&#160;Cosettou než nepočestně nabyté bohatství.</p>
			<p class="MLP-text">Mimoto Jean Valjean cítil, že mu vlastně ukazují dveře.</p>
			<p class="MLP-text">Den nato jako by ho zasáhl blesk, když vstoupil do přízemní místnosti. Křesla zmizela. Nebyla tam ani jedna židle.</p>
			<p class="MLP-text">„No tohle!“ vykřikla Cosetta, když vstoupila. „Žádná křesla! Kdepak jsou křesla?“</p>
			<p class="MLP-text">„Nejsou tady.“</p>
			<p class="MLP-text">„To je trochu silné.“</p>
			<p class="MLP-text">Jean Valjean zakoktal:</p>
			<p class="MLP-text">„To já jsem řekl, aby je Bask odnesl.“</p>
			<p class="MLP-text">„A&#160;důvod?“</p>
			<p class="MLP-text">„Dnes zůstanu jen několik minut.“</p>
			<p class="MLP-text">„Zůstat chvilku, to ještě není důvod, aby se muselo stát.“</p>
			<p class="MLP-text">„Myslím, že Bask potřeboval křesla do salónu.“</p>
			<p class="MLP-text">„Proč?“</p>
			<p class="MLP-text">„Máte asi dnes večer společnost.“</p>
			<p class="MLP-text">Jean Valjean už nemohl promluvit jediné slovo.</p>
			<p class="MLP-text">Cosetta pokrčila rameny.</p>
			<p class="MLP-text">„Rozkázat, aby odnesli křesla! Minule jste nařídil uhasit oheň v&#160;krbu. Vy jste ale podivín!“</p>
			<p class="MLP-text">„Sbohem,“ zašeptal Jean Valjean.</p>
			<p class="MLP-text">Neřekl: „Sbohem, Cosetto.“ Ale neměl ani sílu, aby řekl: „Sbohem, paní baronko.“</p>
			<p class="MLP-text">Odešel zdrcen.</p>
			<p class="MLP-text">Tentokrát porozuměl.</p>
			<p class="MLP-text">Nazítří nepřišel. Cosetta si toho všimla až večer.</p>
			<p class="MLP-text">„Hleďme,“ řekla, „pan Jan dnes nepřišel.“</p>
			<p class="MLP-text">Lehounce se jí sevřelo srdce, ale sotva si toho všimla, protože pro Mariovo políbení na to zapomněla.</p>
			<p class="MLP-text">Druhý den nepřišel znovu.</p>
			<p class="MLP-text"><span>Cosetta to nezpozorovala, jako obyčejně prožila večer, prospala noc a&#160;vzpomněla si na to, až když se probudila. Byla tak šťastná! Poslala honem honem Nicolettu k&#160;panu Janovi, aby se pozeptala, není-li nemocen a&#160;proč včera nepřišel. Nicoletta přinesla odpověď pana Jana. Vůbec nestůně. Má práci. Přijde brzy. Jakmile bude moci. Ostatně se chystá na krátkou cestu. Paní si má připamatovat, že míval ve zvyku občas si vyjet. Ať si nepřipouštějí starosti. Ať na něho nemyslí.</span></p>
			<p class="MLP-text">Když Nicoletta přišla k&#160;panu Janovi, opakovala mu slova své paní. Že se dává ptát, proč pan Jan „včera“ nepřišel.</p>
			<p class="MLP-text">„Už dva dny jsem tam nebyl,“ řekl Jean Valjean mírně.</p>
			<p class="MLP-text">Ale ta připomínka Nicolettě unikla, takže se o&#160;ní Cosettě nezmínila.</p>
			<p id="toc_marker-2-8-4" class="MLP-uroven3-nadpis">(<a id="x.26043"></a>4)<br/>Přitažlivost a&#160;dohasínání </p>
			<p class="MLP-text-bez1radku">V&#160;posledních jarních měsících a&#160;v&#160;prvních měsících léta roku 1833 pozorovali nečetní chodci v&#160;Marais, obchodníci v&#160;krámech, povaleči na prahu domovních vrat slušně oblečeného starce v&#160;černých šatech, který den co den, v&#160;touž dobu za soumraku, vycházel z&#160;ulice Homme-Armé od ulice Sainte-Croix-de-la-Bretonnerie, prošel kolem Blancs-Manteaux, dostal se do ulice Culture-Sainte-Catherine, a&#160;když došel do ulice Écharpe, zahnul doleva a&#160;vstoupil do ulice Saint-Louis.</p>
			<p class="MLP-text">Tam šel pomalu, s&#160;hlavou dopředu nachýlenou, nic neviděl, nic neslyšel, s&#160;očima nepohnutě upřenýma na jeden a&#160;týž bod, který jako by byl pro něho poset hvězdami; ten bod nebyl nic jiného než nároží ulice Filles-du-Calvaire. Čím víc se blížil rohu ulice, tím bylo jeho oko jiskrnější; jakási radost rozněcovala jeho zorničky, jako by mu svítalo v&#160;duši, vypadal okouzleně a&#160;dojatě, pohyboval rty, jako by mluvil s&#160;někým, koho nevidí, neznatelně se usmíval a&#160;postupoval, jak jen nejpomaleji mohl. Člověk by byl řekl, že se bojí chvíle, až se octne na dosah, ačkoliv si tam zároveň přeje dojít. A&#160;když už ho od ulice, která jako by ho lákala, dělilo jen několik domů, zvolňoval kroky, takže to vypadalo, jako když vůbec nekráčí. Chvění starcovy hlavy a&#160;jeho upřený pohled připomínaly magnetickou střelku hledající pól. I&#160;když se snažil oddálit svůj příchod, přece jednou dojít musil; dorazil konečně k&#160;ulici Filles-du-Calvaire; tehdy se zastavoval, roztřásl se, plaše a&#160;ustaraně vykláněl hlavu za roh posledního domu a&#160;pozoroval ulici. A&#160;v&#160;jeho tragickém pohledu tkvělo něco, co se podobalo okouzlení z&#160;čehosi nedosažitelného a&#160;odlesku ztraceného ráje. Slza, která se pomalu rodila pod očními víčky, sbírajíc jen tolik vláhy, aby mohla skanout, stékala po tváři a&#160;občas sklouzla až k&#160;ústům. Stařec vychutnával její hořkou příchuť. Chvíli tak zůstal, jako by byl zkameněl; pak se vracel touž cestou, týmž krokem, a&#160;čím víc se vzdaloval, tím víc pohasínal jeho pohled.</p>
			<p class="MLP-text"><span>Pozvolna přestával stařec docházet až k&#160;rohu ulice Fillesdu-Calvaire; zastavoval se na půli cesty v&#160;ulici Saint-Louis; někdy o&#160;něco dál, někdy trochu blíž. Jednou zůstal na rohu ulice Culture-Sainte-Catherine a&#160;pohlížel na ulici Filles-du-Calvaire zdálky. Pak mlčky zavrtěl hlavou, jako by si něco odpíral, a&#160;vracel se svou cestou.</span></p>
			<p class="MLP-text">Brzy nestačil dojít ani k&#160;ulici Saint-Louis. Docházel jen k&#160;ulici Pavée, potřásl hlavou a&#160;vracel se zpátky; později nešel ani za ulici Trois-Pavillons; potom už nepřešel ani Blancs-Manteaux. Dalo se říci, že je jako hodiny, které nikdo nenatahuje a&#160;jejichž výkyvy se krátí, než se docela zastaví.</p>
			<p class="MLP-text">Denně vycházel z&#160;domu ve stejnou dobu, podnikal stejnou cestu, ale den po dni, aniž si to uvědomoval, ji zkracoval. Celá jeho tvář vyjadřovala jedinou myšlenku: Nač? Oči byly vyhaslé; už nezářily. Také slzy vyschly; už se nesbíraly v&#160;očních koutcích; zamyšlené oči vysychaly. Starcova hlava byla neustále vychýlená kupředu; brada se mu občas pohybovala; bylo žalostné vidět vrásky na jeho vyhublém krku. Někdy, bývalo-li ošklivo, nosíval pod paží deštník, ale nikdy jej neotvíral. Tetky ze čtvrti říkaly:</p>
			<p class="MLP-text">„Prosťáček.“</p>
			<p class="MLP-text">Děti chodily za ním a&#160;posmívaly se mu.</p>
		</div>
</body>
</html>