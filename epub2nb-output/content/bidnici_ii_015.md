---
title: "KNIHA OSMÁOkouzlení a\_zármutek"
contentType: prose
---

## _(1)  
Jasné světlo_

  

Čtenář pochopil, že Eponina poznala mřížemi obyvatelku domu v ulici Plumet, kam ji poslala Magnonová, že nejdříve od tohoto cíle odvrátila lupiče a potom tam zavedla Maria, a že Marius po několika dnech vytržení před mříží, přitahován silou, jež přitahuje železo k magnetu a zamilovaného ke kamenům, z nichž je vystavěn dům milované dívky, vstoupil konečně do Cosettiny zahrady, jako Romeo vstoupil do zahrady Juliiny. Ale pro něho to bylo snadnější než pro Romea; Romeo musil přelézat zeď, Marius se jen trochu opřel o tyč chatrné mříže, která se viklala ve zrezivělé patce jako zuby starých lidí. Byl drobný a snadno proklouzl.

Protože v ulici nikdy nebylo živé duše a Marius do zahrady vnikal jenom pozdě večer, nevydával se v nebezpečí, že bude spatřen.

Od požehnané a posvátné chvíle, kdy polibek zasnoubil obě duše, přicházíval Marius každý večer. Kdyby se byla Cosetta v této chvíli zamilovala do člověka málo svědomitého a zhýralého, byla by ztracena; neboť jsou šlechetné povahy, které se poddávají cele; a Cosetta k nim patřila. Patří k velkodušnosti ženy, že povolí. Dospěje-li láska k opravdové vroucnosti, dokáže umlčet i samu ctnost. Ale jakému nebezpečí se vydáváte, vy duše vznešené! Často dáváte duši, a my bereme tělo. Srdce vám zůstává a vy, chvějíce se, ve stínu si je prohlížíte. Láska nezná střední cestu; buď zničí, nebo spasí. V tomto dilematu je celý lidský osud. Žádná osudovost neklade tak neúprosně otázku zatracení nebo spásy jako láska. Láska znamená život, neznamená-li smrt. Kolébku; a také rakev. Stejný cit říká v lidském srdci ano nebo ne. Ze všech věcí, které Bůh stvořil, je lidské srdce způsobilé vydat ze sebe nejvíce světla, ale bohužel také nejvíce tmy.

Bůh chtěl, aby láska, se kterou se potkala Cosetta, byla láskou přinášející spásu.

Po celý měsíc květen 1832 scházely se každého večera v divoké zahradě pod keři, denně vonnějšími a hustšími, dvě bytosti utkané z cudnosti a nevinnosti, proniknuté nebeskou blažeností, bližší archandělům než lidem, čisté, poctivé, opojené a tak zářivé, že si navzájem svítily v temnotě. Cosettě se zdálo, že Marius má korunu, a Mariovi, že Cosetta má svatozář. Dotýkali se, dívali se na sebe, brali se za ruce, tiskli se k sobě; ale nepřekračovali jistou mez. Ne snad že by jí byli nějak zvlášť dbali, ale proto, že o ní nevěděli. Marius cítil přehradu, Cosettinu čistotu, a Cosetta cítila oporu, Mariovu poctivost. První políbení bylo zároveň poslední. Od té doby se Marius dotýkal rty jenom Cosettiny ruky, jejího šátečku nebo kadeře. Cosetta byla pro něj spíše vůní než ženou. Vdechoval ji. Ona nic neodmítala a on nic nežádal. Cosetta byla šťastná a Mariovi to stačilo. Jejich duše žily v zanícení, které bychom mohli nazvat vzájemným oslněním. Bylo to nevyslovitelné objetí dvou panenských bytostí v ideálu. Dvě labutě se setkaly na sněžném vrcholu Montblanku.

V této chvíli čisté lásky, kdy se rozkoš úplně odmlčuje před všemocností opojení, by byl Marius, ten čistý a serafínský Marius, šel raději k lehké holce, než by se dotkl lemu Cosettiných šatů. Jednou v měsíčním světle se Cosetta sklonila, aby něco zdvihla se země; pootevřel se jí živůtek a objevila se vlnka ňader. Marius odvrátil oči.

Co se dělo mezi těmi dvěma? Nic. Zbožňovali se.

Když byli v noci pospolu, vypadala zahrada jako živoucí a posvátné místo. Všechny květy okolo nich se otvíraly a posílaly jim svou vůni; oni zase otvírali duši a rozsévali ji po květech. Smyslné a bujné rostlinstvo se chvělo plností mízy a opojení okolo dvou nevinných dětí, a ony si říkaly slova plná lásky, která rozechvívala stromy.

Co byla slova? Dech. Nic víc. Ale dech stačil, aby vzrušil a dojal přírodu. Je to kouzelná moc, kterou bychom sotva pochopili, kdybychom čtli v knize tato slova pronášená jen tak, aby byla unesena a rozváta větrem pod stromy jako dým. Vezměte šepotu dvou milujících melodii, která vychází z duše a doprovází jej jako lyra, a zůstane jenom stín; řeknete: Jakže? A to je všechno? Ach ano, dětinství, opakování, smích pro nic za nic, zbytečnosti, pošetilůstky, všechno, co je na světě nejvznešenějšího a nejhlubšího. Jediné věci, které stojí za to, abychom je říkali a poslouchali.

Ten, kdo tyto zpozdilůstky a slabůstky nikdy neslyšel a nikdy nevyslovil, je hlupák a špatný člověk.

Cosetta říkávala Mariovi:

„Víš…?“

(Začali si tykat ve vší nebeské cudnosti, aniž si mohli navzájem vysvětlit, jak k tomu došlo.)

„Víš to, že se jmenuju Eufrasie?“

„Eufrasie? Ale ne, vždyť se jmenuješ Cosetta.“

„Ach! Cosetta je ošklivé jméno, které mi dali jen tak, když jsem byla malá. Ale moje pravé jméno je Eufrasie. Tobě se jméno Eufrasie nelíbí?“

„Ano… Ale Cosetta není ošklivé jméno.“

„Máš je raději než jméno Eufrasie?“

„Ale… Ano.“

„Tak tedy je mám také raději. Opravdu, je hezké. Cosetta! Říkej mi Cosetta!“

A úsměv, který přidala, učinil z toho rozhovoru idylu hodnou, aby se odehrála pod stromem ráje.

Jindy se na něho Cosetta upřeně zadívala a zvolala:

„Pane, vy jste krásný, vy jste hezký, vy jste duchaplný, vy nejste ani trochu hloupý, jste mnohem moudřejší než já, ale já na vás vyzraju a řeknu vám: Mám tě ráda!“

A Marius byl v sedmém nebi a připadalo mu, že zpívají i hvězdy.

Nebo ho lehce pleskla, protože zakašlal, a řekla mu: „Nekašlete, pane! Nechci, aby u mě někdo bez dovolení kašlal. Je velmi ošklivé takhle kašlat a přidělávat mi starost. Chci, aby ti bylo dobře, protože kdyby ti dobře nebylo, byla bych strašně nešťastná. Co mám pro tebe udělat?“

To všechno bylo prostě božské.

Jednou řekl Marius Cosettě:

„Představ si – kdysi jsem si myslil, že se jmenuješ Uršula.“ To je rozesmálo na celý večer.

Jindy v rozhovoru zvolal:

„To jednou v Lucemburské zahradě jsem měl chuť dorazit jednoho invalidu.“

Ale náhle se zarazil a nedopověděl. Byl by se musil Cosettě zmínit o jejím podvazku, a to bylo pro něho nemožné. Hraničilo by to s něčím neznámým, s představou těla, před kterou se dala nesmírná, nevinná láska s jakousi posvátnou hrůzou na ústup.

Marius si představoval život takto a na víc nemyslil: přicházel by každého večera do ulice Plumet, odsunul by starou vyviklanou příčku v prezidentově mříži, posadil by se vedle Cosetty, mezi stromy by se díval na třpyt počínající noci, záhybem šatů na koleně by se dotýkal Cosettiny nařasené sukně, hladil by jí nehet na palci, tykal by jí, jeden po druhém by voněli k téže květině a bylo by to navěky stejné. A v té době jim zatím nad hlavami táhla mračna. Vítr každým závanem odnáší více lidských snů než mračen na nebi.

Ale ani tato cudná, téměř plachá láska nebyla bez dvornosti. „Poklony“ milované dívce jsou první způsob laskání, je to poloviční smělost, která zkouší své síly. Poklona je jako políbení přes závoj. Rozkoš do něho skrytě vkládá svou sladkou příchuť. A srdce před rozkoší ustupuje, aby lépe milovalo. Mariovo lichocení přeplněné blouznivostí bylo čisté jako blankyt. Ptáci patrně slyší podobná slova, když se rozletí vzhůru do blízkosti andělů. Ale přece jen se do nich mísil život, člověčina, kladná dávka skutečnosti, jíž byl Marius schopen. Slova šeptaná v jeskyni jsou předehrou ke slovům, která se řeknou v přístěnku; je to lyrický projev, strofa a znělka pohromadě, jsou to jemné hyperboly cukrování, zjemnělé zbožňování, svázané do kytice a vydechující něžnou, nebeskou vůni, nepopsatelné švitoření dvou srdcí.

„Ach,“ šeptal Marius, „jsi jako obrázek! Ani si netroufám podívat se na tebe. A přece tě s obdivem pozoruji. Jsi vtělený půvab. Nevím, co se se mnou děje. Vzrušuje mě okraj tvé sukně, jakmile se objeví tvůj střevíček. A kdybys věděla, jak zazáříš, když se dáš do přemýšlení. Mluvíš úžasně rozumně. Chvílemi si myslím, že se mi jen zdáš. Mluv, poslouchám tě, obdivuji se ti, Cosetto. Jak je to podivné a milé! Šílím, opravdu! Jste báječná, slečno! Tvé nožky studuju do všech podrobností a na tvou duši si beru dalekohled.“

A Cosetta odpovídala:

„Ode dnešního rána už tě zas miluju o něco víc.“

Otázky a odpovědi se v tomto rozhovoru střídaly nazdařbůh, ale vždycky se shodly v lásce, jako se panáčkové z bezové duše vždycky postaví všichni stejně do pozoru.

Cosetta byla stvořena z naivnosti, upřímnosti, průhlednosti, bělosti, čistoty a záře. O Cosettě se dalo říci, že byla samo světlo. Na toho, kdo ji spatřil, působila dojmem dubna a svítání. Měla v očích rosu. Byla zhuštěné jitřní světlo v podobě ženy.

Bylo zcela přirozené, že ji Marius zbožňoval a že se jí obdivoval. Ta malá žačka, teprve před nedávnem vyšlá z kláštera, hovořila s jemným vtipem a říkávala pravdivá a něžná slova. Její šveholení bylo zajímavou rozprávkou.

V ničem se nemýlila a na všechno pohlížela správně. Ženě ne­omylně napovídá jemný instinkt srdce. Nikdo nedovede říci slova tak něžná a hluboká zároveň, jako to umí žena. Něha a hloubka, v tom je celá žena; a v tom je nebe!

Z plnosti tohoto blaha jim každou chvíli vhrkly do očí slzy. Rozšlápnuté slunéčko, pírko vypadlé z hnízda, zlomená větev hlohu, to všechno v nich budilo soustrast a jejich extáze měkce zamžená smutkem po ničem tak netoužila jako po pláči. Nejsvrchovanější příznak lásky je pohnutí, které bývá často nesnesitelné.

A vedle toho – protože všechny protiklady jsou bleskovou hrou lásky – se rádi smáli, s jakousi uchvacující volností a tak důvěrně, že někdy vypadali téměř jako dva chlapci. Ale třeba srdce překypovala cudností, nezanedbatelná příroda je přece jenom stále zde. Je tu se svým drsným a vznešeným cílem, a ať jsou duše jakkoliv nevinné, přece cítíme i v nejcudnější důvěrné rozmluvě božský a tajemný odstín, který odlišuje dvojici milenců od dvou přátel.

Zbožňovali se.

Co je stálé a neměnitelné, trvá. Milenci se milují, usmívají, smějí, culí se na sebe s našpulenými rty, proplétají si prsty rukou, tykají si, a věčnosti to nevadí. Ukrývají se do večerů, do soumraku, v neviditelnosti splývají s ptáky, s růžemi, vzájemně se okouzlují srdci, která jim stoupají do očí, šeptají, tiše si vypravují, zatímco nesmírně vyvážený rytmus hvězdných těles naplňuje nekonečno.

## (2)  
Opojení dokonalým štěstím

  

Udiveni štěstím jako by ani nežili. Nevšimli si cholery, která právě v onom měsíci řádila v Paříži. Důvěrně si řekli co nejvíce, ale nevěděli o mnoho víc než svá jména. Marius řekl Cosettě, že se jmenuje Marius Pontmercy, že je advokátem, že se živí psaním článků pro knihkupce, že jeho otec byl plukovníkem a hrdinou a že se on – Marius – v hněvu rozešel s bohatým dědem. Poněkud jí naznačil, že je baron, ale to na Cosettu vůbec neplatilo. Marius baron? Neporozuměla. Nevěděla, co to slovo znamená. Marius byl Marius. Ona mu zase pověděla, že byla vychována v klášteře Petit-Picpus, že i jí zemřela matka, že se její otec jmenuje pan Fauchelevent, že je velmi dobrý, že je hodný na chudé, ale že sám je chudý, že sobě odpírá všechno, ale jí nic.

Zajímavé bylo, že v symfonii, v níž Marius žil od chvíle, kdy spatřil Cosettu, připadala mu minulost, byť nedávná, tak zmatená a vzdálená, že mu úplně postačilo, co mu Cosetta vypravovala. Dokonce ani nepomyslil na to, že by jí mohl povědět o noční příhodě v baráku, o Thénardierových, o spálenině a o podivném jednání a zvláštním útěku jejího otce. Marius dočasně na všechno zapomněl; večer dokonce ani nevěděl, co dělal ráno, ani kde snídal, ani s kým mluvil; v uších měl plno písní, které mu bránily slyšet něco jiného, žil jenom ve chvíli, kdy viděl Cosettu. Bylo docela přirozené, že zapomínal na zemi, žil-li v nebi. Oba s unylou únavou nesli nevýslovnou tíhu nadpozemských rozkoší. Tak žijí náměsíčníci, kterým se říká zamilovaní.

Bože, kdo nezakusil tyto pocity? Proč nastane jednou čas, kdy opouštíme tento blankyt, a proč život i potom pokračuje?

Láska téměř nahrazuje myšlení. Láska je horoucí zapomenutí všeho ostatního. A potom žádejte, aby vášeň byla logická. V lidském srdci není naprosto logické spojitosti, jako není dokonalé geometrické figury v nebeském ústrojí. Pro Cosettu a Maria neexistovalo nic než Cosetta a Marius. Vesmír okolo nich se propadl do propasti. Prožívali zlatou chvilku. Ani budoucnost, ani minulost. Marius sotva pomyslil, že Cosetta má otce. Jeho mozek byl tak oslněn, že zapomínal. O čem si milenci povídali? Jak jsme viděli, o květinách, o vlaštovkách, o západu slunce, o východu měsíce, o samých důležitostech. Řekli si všechno krom všeho. „Všechno“ u milenců znamená nic. Ale otec, skutečnost, doupě, lupiči, dobrodružství, k čemu to? Je vůbec jisté, že ten zlý sen byl skutečností? Byli dva, zbožňovali se, nadto už nic neexistovalo. Vůbec nic. Je možné, že peklo za námi zmizí, jakmile vstupujeme do ráje. Zahlédli jsme démony? Jsou vůbec démoni? Chvěli jsme se před nimi? Způsobili nám utrpení? Už o nich nic nevíme. Nade vším je růžový obláček.

Tak tedy žily ty dvě bytosti: vysoko, stejně neuvěřitelně jako sama příroda; ani v nadiru, ani v zenitu, někde mezi člověkem a andělem, nad blátem, v éteru, v oblacích; nebyli z masa a kostí, nic než duše a vytržení; oba byli až příliš vznešení, aby kráčeli po zemi, ale příliš poznamenaní tělesností, aby se nerozplynuli v modru jako atomy čekající na splynutí; zdánlivě mimo osud; nevěděli o brázdě, která se jmenuje včera, dnes, zítra; byli natolik odpoutáni, že mohli unikat do nekonečna; byli téměř stále na odletu do věčnosti. Ukonejšeni spali s otevřenýma očima. Zářivá letargie skutečnosti podlehnuvší ideálu!

Přestože byla Cosetta sličná, zavíral před ní Marius někdy oči. Se zavřenýma očima můžeme spíše pozorovat duši.

Marius a Cosetta se neptali, kam to povede; domnívali se, že už došli k cíli. Lidé jsou tak podivně nároční, že chtějí, aby láska někam vedla.

## (3)  
Počátek stínu

  

Jean Valjean nic netušil.

Cosetta nebyla takový snílek jako Marius, byla veselá; a to stačilo Jeanu Valjeanovi k štěstí. Myšlenky, kterými se Cosetta zabývala, její něžná roztržitost, Mariův obraz, jehož měla plnou duši, neubíraly nic z nesrovnatelné čistoty jejího pěkného, cudného a usměvavého čela. Byla ve věku, kdy dívka nese svou lásku jako anděl lilii. Jean Valjean byl tedy klidný. A potom, spiknou-li se dva milenci, jde všechno jako po másle, a každého, kdo by mohl jejich lásku rušit, udržují v naprosté slepotě několika drobnými triky, v nichž se všichni zamilovaní tak dobře vyznají. Proto Cosetta otci nikdy nic nenamítala. Chtěl se procházet? Ano, tatíčku. Chtěl zůstat? Dobře. Chtěl strávit večer s Cosettou? Byla nadšena, protože v deset hodin chodil spát, a Marius přicházel večer jenom na hodinu, až když z ulice slyšel, že Cosetta otvírá zasklené dveře na schodiště. Ovšem ve dne nikdy Maria nepotkali. Jean Valjean už ani nevzpomněl, že Marius je na světě. Jenom jednou ráno náhodou řekl Cosettě: „Počkej, jsi na zádech zabílená.“ Večer předtím přitiskl Marius v unesení Cosettu na zeď.

Stará Toussaintka, která časně uléhala, pomýšlela, jakmile byla hotova s prací, jenom na spánek, a jako Jean Valjean nevěděla o ničem.

Marius nikdy nevkročil do domu. Ukrývali se s Cosettou ve výklenku schodiště, tam je nikdo z ulice nemohl vidět ani slyšet; přisedli si k sobě, často toho ani moc nenapovídali, zato si dvacetkrát za minutu stiskli ruce, dívajíce se do větví stromu. V těchto chvílích byl by mohl hrom uhodit na třicet kroků od nich a nebyli by si toho všimli, tak byli do sebe zadívaní a ponoření v snění.

Průzračná čistoto! Nevinné chvilky a všechny bezmála navlas stejné! Takováhle láska je sbírkou liliových lupínků a peříček holubice.

Mezi nimi a ulicí byla celá zahrada. Kdykoliv Marius vstupoval a odcházel, pečlivě upravil tyč v mřížových vratech, aby nikdo nepostřehl sebenepatrnější změnu.

Odcházíval obyčejně o půlnoci a vracíval se ke Courfeyracovi. Courfeyrac říkával Bahorelovi:

„Věřil bys tomu, že teď Marius chodívá po jedné hodině domů?“

Bahorel odpovídal:

„Co chceš? Tiché vody břehy melou!“

Někdy Courfeyrac zkřížil paže, zatvářil se smrtelně vážně a říkával Mariovi:

„Mladý muži, vy se spouštíte.“

Praktickému muži, jako byl Courfeyrac, se nezamlouval na Mariově tváři odraz neviditelné blaženosti; nesetkal se s neznámými vášněmi, mrzel se a často napomínal Maria, aby se vrátil do skutečnosti.

Jednou ráno mu domlouval:

„Drahý příteli, někdy se mi zdá, že žiješ na Měsíci, v království snů, v kraji mámení, v hlavním městě Mýdlových Bublin. Nu tak, buď přece hodný chlapec a řekni mi, jak se jmenuje?“

Ale Maria nepřiměl, aby promluvil. Spíše byste mu mohli vytrhat nehty, než byste ho byli přinutili prozradit jedinou ze tří posvátných slabik, které tvořily nezapomenutelné jméno Cosetta. Pravá láska je zářivá jako svítání a mlčenlivá jako hrob. Courfeyrac shledal na Mariovi jen tu změnu, že jeho mlčenlivost zářila.

Ve sladkém měsíci máji prožívali Marius a Cosetta všechny druhy nesmírného štěstí:

hašteřili se a vykali si, aby si potom mohli lépe tykat; dlouho a podrobně rozmlouvali o lidech, kteří je ani za mák nezajímali, což je důkazem, že v úchvatné opeře, které se říká láska, libreto vlastně není ničím;

Marius poslouchal, jak Cosetta hovoří o šatech;

Cosetta poslouchala, jak Marius hovoří o politice;

dotýkajíce se navzájem koleny, naslouchali, jak v ulici Babylone rachotí vozy;

pozorovali touž planetu v prostoru a touž svatojánskou mušku v trávě;

mlčeli, to byla pro ně ještě větší blaženost než rozhovor;

atd. atd.

Zatím se blížily různé komplikace.

Jednoho večera šel Marius na dostaveníčko bulvárem Invalides; obyčejně kráčíval se skloněnou hlavou; když zahýbal za roh do ulice Plumet, zaslechl, jak někdo docela blizoučko říká:

„Dobrý večer, pane Marie.“

Zdvihl hlavu a poznal Eponinu.

Toto setkání na něho zapůsobilo. Ode dne, kdy ho dovedla do ulice Plumet, ani jednou na tuto dívku nepomyslil, neviděl ji a docela na ni zapomněl. Cítil k ní jenom vděčnost za nynější štěstí; přesto ho setkání uvádělo do rozpaků.

Mylně se domníváme, že šťastná a čistá láska dělá člověka lepším; prostě, jak jsme zjistili, zapomíná. V tomto stavu člověk zapomíná být špatný, ale zapomíná také být dobrý. Vděčnost, povinnost, závažné a naléhavé vzpomínky mizí. Jindy by se byl Marius choval k Eponině jinak. Protože však byl plně zaujat Cosettou, ani si docela jasně neuvědomil, že se Eponina jmenuje Thénardierová a že její jméno je vepsáno do závěti jeho otce, jméno, pro které by se byl před několika měsíci tak žhavě obětoval. Ukazujeme Maria, jaký byl.

V jeho duši se i vlastní otec tratil v záři lásky.

Odpověděl poněkud rozpačitě:

„Ach, to jste vy, Eponino?“

„Proč mi vykáte? Udělala jsem vám něco?“

„Ne,“ odpověděl.

Jistě proti ní nic neměl. Naopak. Jenom cítil, že nemůže jednat jinak, že teď, kdy Cosettě tyká, musí Eponině vykat.

Mlčel, a proto zvolala:

„Řekněte přece…“

Pak se zarazila. Zdálo se, že se tomuto stvoření, kdysi tak bezstarostnému a drzému, nedostává slov. Pokusila se usmát, ale nesvedla to. Potom řekla:

„Tak co?“

Znovu umlkla a zůstala stát se sklopenýma očima.

„Sbohem, pane Marie,“ vyhrkla a odešla.

## (4)  
Cab v angličtině jede a v hantýrce štěká

  

Nazítří byl 3. červen roku 1832, den, který je třeba zdůraznit na památku vážných událostí, které v této době visely nad Paříží jako těžké chmury. Za soumraku šel Marius s hlavou v oblacích touž cestou jako včera, když zahlédl mezi stromy bulváru přicházet Eponinu. Dva dny za sebou, to bylo mnoho! Rychle se obrátil, sešel z bulváru, pustil se jinou cestou a zamířil ulicí Monsieur do ulice Plumet.

Nato ho Eponina sledovala až do ulice Plumet, což se ještě nikdy neodvážila. Až dosud jí stačilo, když jej zahlédla cestou na bulváru, ale nesnažila se ho potkat. Jenom včera večer se pokusila s ním promluvit.

Eponina ho tedy sledovala, aniž to tušil. Viděla, jak odsunuje tyč mřížových vrat a jak vklouzl do zahrady.

„Podívejme se,“ řekla si, „on vchází do domu!“

Přiblížila se ke mříži, ohmatala tyče jednu po druhé a snadno našla tu, kterou Marius odsunul.

Smutně zašeptala:

„A to zas ne, děvenko!“

Usedla na podezdívku mříže, docela vedle tyče, jako by ji hlídala. Bylo to přesně v místě, kde mříž hraničila se sousední zdí. Eponina v tmavém koutě docela zmizela.

Zůstala déle než hodinu, ani se nepohnula, ani nevydechla, zcela zabrána svými myšlenkami.

K desáté hodině přešel kolem mříže jeden ze dvou nebo tří obvyklých chodců ulice Plumet, starý opozdilý měšťan, který pospíchal z tohoto opuštěného a nechvalně známého místa, a když došel k rohu, který mříž tvořila se zdí, zaslechl dutý a výhružný hlas, který pravil:

„Nedivím se, že přichází každý večer!“

Chodec se rozhlédl, ale nikoho neviděl; do temného zákoutí se nahlédnout neodvážil, dostal velký strach.

A udělal dobře, že si pospíšil, neboť za krátkou chvíli vstoupilo do ulice Plumet šest mužů; kráčeli podél zdi, v určité vzdálenosti jeden od druhého, takže mohli být považováni za pařížskou patrolu.

První, který došel k zahradní mříži, se zastavil a počkal na druhé; za vteřinu byli všichni pohromadě.

Mužové počali tiše hovořit.

„Tady je to,“ řekl jeden z nich.

„Je tam v zahradě _cab_ (pes)?“ otázal se jiný.

„Nevím. Pro ten případ jsem vzal knedlík a předhodíme mu ho.“

„Máš tmel na prolomení tabule?“

„Ano.“

„Mříž je stará,“ ozval se pátý, který měl hlas břichomluvce. „Tím líp,“ řekl muž, který promluvil druhý. „Nebude pod pilníkem skřípat a dá se snadno přepilovat“

Šestý, který ještě neotevřel ústa, počal prohlížet mříž, jako to před chvílí učinila Eponina, bral postupně tyč po tyči a opatrně jimi třásl. Konečně přišel na tyč, kterou Marius uvolnil. Jakmile se ji chystal uchopit, ze stínu se náhle vynořila ruka a dopadla mu na rameno; muž cítil, jak ho někdo zasáhl doprostřed prsou, a chraptivý hlas mu tiše, nehlučně řekl:

„Je tam _cab_!“

Zároveň viděl, že před ním stojí bledá dívka.

Muž byl překvapen, jak tomu bývá při něčem nečekaném. Vlasy se mu šeredně zježily; nic není strašnější než pohled na znepokojenou šelmu; její vyděšený vzhled je děsivý. Ustoupil a zakoktal:

„Co je to za holku?“

„Vaše dcera.“

Eponina skutečně mluvila s Thénardierem.

Když se Eponina objevila, přistoupilo pět ostatních – Claquesous, Gueulemer, Babet, Montparnasse a Brujon – tiše, beze spěchu, mlčky a pomalými zlověstnými pohyby, příznačnými pro muže noci.

V jejich rukou bylo vidět jakési ohavné nástroje. Gueulemer držel ohnuté kleště, kterým pobudové říkají fanky.

„Ach, co ty tu děláš? Co tu vlastně chceš? Zbláznila ses?“ křičel Thénardier tak hlasitě, jak jen můžeme někoho potichu okřiknout. „Přišlas nám překážet v práci?“

Eponina se zasmála a vrhla se mu okolo krku.

„Jsem tu, tatínečku, protože jsem tu. Copak dnes už není dovoleno posadit se na kameny? To spíš vy byste tu neměli být! Co tu chcete, když to zde za nic nestojí. Řekla jsem to přece Magnonové. Tady není nic na práci. Polibte mě přece, taťko! Jak dlouho jsem vás neviděla! Tak už jste venku?“ Thénardier se pokusil vyprostit z Eponininy náruče a zabručel:

„Dobře! Už jsi mě políbila. Ano, jsem venku. Už nebručím. A teď maž!“

Ale Eponina se ho nepouštěla a zdvojnásobila své lichocení.

„Drahý tatínku, jak jste to dokázal? Jste vy ale šikula, že jste se z toho dostal. Musíte mi o tom vyprávět. A co maminka? Povězte mi přece něco o mamince.“

Thénardier odpověděl:

„Vede se jí dobře; nech mě, povídám, odejdi!“

„A zrovna ne!“ fňukala Eponina jako rozmazlené dítě, „posíláte mě pryč, když jsem vás čtyři měsíce neviděla a sotva jsem měla kdy vás obejmout.“

A znova vzala otce okolo krku.

„No, to je blbý,“ řekl Babet.

„Pospěšme si,“ řekl Gueulemer, „poldové tudy mohou projít každou chvíli.“

Břichomluvcův hlas skandoval toto dvojverší:

_Starý rok novému neuhýbá  
a už se táta s dcerou líbá._

Eponina se otočila k pěti lupičům.

„Podívejme se, to je pan Brujon! – Dobrý den, pane Babete! Dobrý den, pane Claquesous! – Poznáváte mě, pane Gueulemere? – Jak se vám daří, Montparnassi?“

„Ano, poznávají tě!“ řekl Thénardier. „Dej pokoj s tím dobrým dnem a dobrým večerem.“

„Teď je hodina lišek, a ne hodina slepic,“ řekl Montparnasse.

„Vidíš přece, že tu máme práci,“ dodal Babet.

Eponina vzala Montparnasse za ruku.

„Dej si pozor,“ řekl. „Pořežeš se, mám otevřenou kudlu.“

„Můj milý Montparnassi,“ odpověděla Eponina tichounce, „musíme si důvěřovat. Jsem snad dcera svého otce, ne? Pane Babete, pane Gueulemere, vždyť mi bylo uloženo tu věc prozkoumat.“

Je zajímavé, že Eponina nemluvila hantýrkou. Od chvíle, kdy poznala Maria, nemohla mluvit tím strašným jazykem.

Stiskla ve své malé ruce, kostnaté a slabé jako ruka kostlivce, silné a drsné Gueulemerovy prsty a pokračovala:

„Víte přece, že nejsem hloupá. Obyčejně mi věříte. Často jsem vám prokázala službu. Nuže, vyzvěděla jsem, že se tu zbytečně namáháte, rozumíte? Přísahám vám, že v tomto domě nelze nic podniknout.“

„Jsou tam jenom ženy,“ řekl Gueulemer.

„Ne. Vystěhovaly se.“

„Ale svíčky tam hoří dál,“ řekl Babet.

A mezi vysokými stromy ukázal Eponině světlo, jež se míhalo v podkroví zahradního pavilónu. To Toussaintka byla ještě vzhůru a věšela prádlo.

Eponina učinila poslední pokus.

„Nuže,“ řekla, „jsou to velmi chudí lidé a v baráku nenajdete ani sou.“

„Jdi k čertu!“ zvolal Thénardier. „Až zpřevracíme dům vzhůru nohama, až ho prolezeme od sklepa k půdě a od půdy ke sklepu, řekneme ti, jestli tam byly kule, tolary nebo měďáky.“

A odstrčil ji, aby mohl projít.

„Můj dobrý příteli Montparnassi,“ řekla Eponina, „prosím vás, vy jste hodný hoch, nechoďte tam!“

„Dej pozor, řízneš se!“ odvětil Montparnasse.

Thénardier pokračoval obvyklým rozhodným tónem: „Odprejskni, holka, a dej mužským při práci pokoj!“ Eponina pustila Montpar­nassovu ruku a řekla:

„Vy chcete tedy přece jen vstoupit do domu?“

„Tak trochu,“ ozval se břichomluvec posměšně.

Tu se Eponina opřela o mříž a postavila se proti šesti po zuby ozbrojeným lupičům, jimž noc nasadila tváře démonů. Pevným a tichým hlasem řekla:

„Nuže, já ale nechci!“

Zastavili se zaraženi. Břichomluvec přece však dokončil svůj posměšek. Pokračovala:

„Přátelé, poslyšte mě! Takhle to nejde. Teď mluvím já. Především: Vstoupíte-li do zahrady, dotknete-li se téhle mříže, vykřiknu, zabouchám na vrata, všechny probudím, dám vás všech šest zavřít a zavolám městské strážníky.“

„Ona je to schopna udělat,“ řekl Thénardier potichu Brujonovi a břichomluvci.

Potřásla hlavou a dodala:

„A začnu otcem.“

Thénardier se přiblížil.

„Ne tak blízko, drahoušku,“ řekla.

Ustoupil, bruče mezi zuby:

„Co se to s ní děje?“

A dodal:

„Čubko!“

Eponina se strašně rozesmála.

„Jak chcete, ale tam nevstoupíte. Nejsem čubka, protože jsem dcerou vlka. Co mi sejde na tom, že je vás šest? Jste muži. Já jsem žena. Ale nemyslete si, že mi naženete strach! Pravím vám, že do tohoto domu nevstoupíte, protože to nechci. Přiblížíte-li se, zaštěkám. Řekla jsem vám to, a cab jsem já. Kašlu na vás! Jděte si svou cestou, nudíte mě! Jděte si, kam chcete, ale sem nepůjdete, zakazuju vám to! Vy se bráníte ranou nožem, a já kopnutím, mně je to jedno, jen se přibližte!“

Postoupila několik kroků k lupičům, byla strašná: dala se do smíchu.

„Hrome, čeho bych se bála? Letos v létě budu mít hlad a v zimě mi bude zima. Nejsou blbci ti hloupí mužští, když si myslejí, že naženou holce strach? Čeho bych se měla bát? To se rozumí! Vy máte princmetálové milenky, ty před vámi zalezou pod postel, jak na ně zahulákáte, že je to tak? Ale já, já se nebojím ničeho!“

Obrátila se, upřeně se podívala na Thénardiera a řekla:

„Ani vás ne!“

Potom pokračovala, pohlížejíc děsivě na lupiče krvavě podlitýma očima:

„Co mi záleží na tom, jestli mě zítra najdou na dlažbě v ulici Plumet zabitou nožem vlastního otce nebo najdou-li mě napřesrok v rybářských sítích v Saint-Cloud nebo na labutím ostrůvku na hromadě starých shnilých špuntů a utopených psů!“

Musila na chvilku umlknout, zachvátil ji suchý kašel, z útlých a slabých prsou jí vycházel chroptivý dech.

Pokračovala:

„Stačí jen, abych zavolala, a přijdou lidé. Bác! Vás je jen šest, zato já jsem tu za všechny ostatní lidi.“

Thénardier se pohnul, jako by k ní chtěl přikročit. „Nepřibližujte se,“ zvolala Eponina.

Thénardier se zastavil a mírně řekl:

„Tak dobře. Už stojím, ale nemluv tak nahlas. Děvče, chceš nám opravdu překážet v práci? Musíme si přece vydělat na živobytí. Copak už nemáš vlastního tátu ani trochu ráda?“

„Neotravujte mě,“ pravila Eponina.

„Musíme být přece z něčeho živi…“

„Chcípněte!“

Potom se posadila na podezdívku mříže a prozpěvovala si:

_Mám kyprou náruč,  
nožku jak strunu,  
a přec se kupředu  
naprázdno sunu._

Podpírala si loket o koleno, bradu o ruku a lhostejně houpala nohou. Roztrhanými šaty bylo vidět hubené klíční kosti. Nedaleká pouliční svítilna ozařovala její profil i postavu: ztělesněná odhodlanost!

Šest zaražených a zamračených hrdlořezů držených v šachu dívkou ustoupilo nato do stínu vrhaného svítilnou a radilo se. Občas zlostně a prudce krčili rameny.

Eponina však na ně hleděla klidně a zarytě.

„Něco jí je,“ řekl Babet. „Má nějaký důvod. Je snad zamilovaná do psa? Je však přece jen škoda o to přijít. Dvě ženské a starý bydlí na dvoře. Záclony v oknech nejsou špatné. Starý je asi žid. Byl by to slušnej kšeftík!“

„Jděte tam tedy vy,“ zvolal Montparnasse. „Zařiďte to. Já tu s holkou zůstanu, a jestliže se ozve…“

V záři svítilny se zaleskl nůž, který držel v ruce.

Thénardier neodpověděl; zdálo se, že se podvoluje.

Brujon, který byl tak trochu jejich orákulum, a věc, jak víme, zosnoval, ještě nepromluvil. Zamyslil se. Byl znám jako člověk, který před ničím neustoupí; vědělo se o něm, že jenom z fanfarónství vyloupil kdysi policejní strážnici. K tomu ještě skládal básně a písničky, a proto si jeho úsudku velmi vážili.

Babet se ho otázal:

„Brujone, ty nic neříkáš?“

Brujon chvíli mlčel, potom několikrát všelijak potřásl hlavou a rozhodl se konečně promluvit.

„To je tak: dnes ráno jsem viděl dva vrabce, jak se perou; a večer narazím na hádavou ženskou. To všechno smrdí. Pojďme pryč!“

Odešli.

Na odchodu Montparnasse zašeptal:

„Mně na tom nezáleží; kdyby byli chtěli, byl bych ji stisknul palcem.“

Babet odpověděl:

„Já ne. Na ženu bych nesáhl.“

Na rohu ulice se zastavili a tlumeným hlasem vyměnili několik záhadných slov:

„Kam půjdeme dnes spat?“

„Pod Pantin.“

„Thénardiere, máš u sebe klíč od mříže?“

„Si myslím.“

Eponina, která je nespouštěla z očí, viděla, jak jdou, odkud přišli. Vstala a vydala se za nimi, plížíc se podél zdí a domů. Stopovala je až na bulvár. Tam se rozešli a Eponina viděla, jak se ztrácejí ve tmě, až s ní splynuli.

## (5)  
Noc

  

Po odchodu lupičů se ulice Plumet znovu ztišila.

Co se v této ulici právě odehrálo, tomu by se les nebyl podivoval. Vysoké stromy, mlází, vřesoviska, křivolace propletené větve, vysoké traviny si zádumčivě žijí ve stínu; plachému hemžení se tam občas před očima mihnou náhlá zjevení neviditelna; tvorové nižší než člověk dovedou rozeznávat i to, co se jen mží a co se vymyká lidské představivosti; věci pro nás, živoucí tvory, nepostřehnutelné se v noci stavějí proti sobě. Zježená a divoká příroda se obává přiblížit tam, kde tuší nadpřirozenost. Síly stínů se znají a jsou navzájem v tajemné rovnováze. Zuby a drápy se děsí nepostižitelného. Krvelačná dravost, žravé a hladové chutě slídící po kořisti, pudy ozbrojené pazoury a čelistmi, jejichž původem i cílem je jen a jen břicho, se tu pátravě rozhlížejí a znepokojeně větří nehmatatelný obrys obcházejícího strašidla v rubáši, které se tyčí ve svém mlžnatém a hrůzném hávu a jež – jak se všemu živoucímu zdá – žije mrtvým a strašným životem. Hrubé síly, které jsou jen hmotou, se bojí střetnout se s nesmírnou temnotou, zhuštěnou v neznámé bytosti. Zastoupí-li truchlivé zjevení cestu divoké zvěři, přimrazí ji rázem na místě. Co vychází z hrobu, zastrašuje a mate to, co vychází z doupěte; divočina má strach z příšerného; vlci couvají, přijde-li jim do cesty upír.

## (6)  
Marius se tak vžívá do skutečnosti,  
že dává Cosettě adresu

  

Zatímco ta fenka v lidské podobě stála věrně na stráži a šest lupičů vzalo před holkou nohy na ramena, byl Marius u Cosetty.

Nebe nebylo nikdy hvězdnatější a čarovnější, stromy chvějivější, tráva nikdy tak opojně nevoněla; ptáci mezi listím nikdy neusínali se sladším šveholením; souzvuky všeobecného, smírného klidu nikdy neodpovídaly lépe vnitřní hudbě lásky; nikdy nebyl Marius zamilovanější, šťastnější, nadšenější. Všiml si však, že je Cosetta smutná. Před chvílí plakala. Měla zarudlé oči.

To byl první mrak v úžasně krásném snu.

První Mariovo slovo bylo:

„Co je ti?“

A ona odpověděla:

„Poslyš!“

Potom se posadila na lavičku vedle schodiště, a zatímco Marius, třesa se na celém těle, usedal vedle ní, pokračovala: „Dnes ráno mi otec řekl, abych byla připravená: má prý nějaké řízení a možná že odjedeme.“

Marius se zachvěl od hlavy až k patě.

Jsme-li na sklonku života, umřít znamená odejít; jsme-li na začátku, odejít znamená umřít.

Po šest neděl Marius poznenáhlu, pomaloučku a postupně získával Cosettu. Bylo to získávání ideální, ale hluboké. Jak jsme již vysvětlili, v první lásce se zmocňujeme mnohem dříve duše než těla; později bereme tělo dříve než duši a duši často nebereme vůbec; Faublasové a Prudhommové[^33] dodávají: protože duše není; jenže ten sarkasmus je naštěstí rouháním. Marius získal Cosettu duševní převahou; cele ji zaujal a s nevšední přesvědčivostí ji žárlivě držel v moci. Patřil mu její úsměv, její dech, její vůně, hluboké záření modrých očí, hebkost pleti, když se dotkl její ruky; patřilo mu i roztomilé znamínko na jejím krku, i všechny její myšlenky. Slíbili si, že se jim ve spánku bude jednomu o druhém zdát, a stáli si v slovu. Byly tedy jeho i Cosettiny sny. Díval se a dechem se dotýkal jemného chmýří na její šíji, o kterém říkal, že v něm není jediného vlásku, který by mu nepatřil. Obdivoval se šatům, které oblékala, a věcem, které nosila; stužku, rukavice, manžetky, střevíčky zbožňoval jako posvátné předměty, které mu říkají pane. Myslil si, že mu patří i hezké hřebínky ze želvoviny, které měla ve vlasech, a ve zmateném zajíkání slasti, jež se drala na povrch, si v duchu říkal, že není stužky na šatech, očka na punčoše, záhybu na živůtku, které by nebyly jeho. Po boku Cosetty měl pocit, že mu dívenka patří, že je jeho bohatstvím, jeho věcí, jeho vládkyní i otrokyní. Zdálo se, že jejich duše splynuly a že by je nedovedli rozeznat, kdyby si každý chtěl opět vzít tu svou. „Ta je má!“ „Ne, ta je má!“ „Ujišťuji tě, že se mýlíš, to jsem určitě já!“ „Ten, jehož pokládáš za sebe, jsem já!“ Marius byl jaksi částí Cosetty a Cosetta byla součástí Maria. Marius cítil, jak v něm Cosetta žije. Mít Cosettu, vlastnit Cosettu bylo tak samozřejmé jako dýchat. A do té víry, do toho opojení, do toho nevinného, neslýchaného a naprostého majetnictví padla náhle slova: „Odjedeme,“ a drsný hlas skutečnosti na něho zavolal: „Cosetta ti nepatří!“

Marius se probudil. Po šest neděl žil, jak jsme řekli, mimo život; slovo „odjedeme“ mu připomnělo tvrdou skutečnost.

Nebyl schopen slova. Cosetta jenom cítila, jak je jeho ruka studená. Teď mu zase ona řekla:

„Co je ti?“

Odpověděl tak tiše, že Cosetta sotva slyšela:

„Nechápu, co jsi řekla.“

Pokračovala:

„Dnes ráno mi otec nařídil, abych si nachystala všechny své drobnosti a byla připravena, že mi dá své prádlo, abych je složila do kufru, že se musí vydat na cestu, že odjedeme, že budeme potřebovat velký kufr pro mé věci a malý pro jeho, že všechno musí být do týdne připraveno a že snad pojedeme do Anglie.“

„Ale to je strašné!“ zvolal Marius.

Je jisté, že v té chvíli se v Mariově mysli žádné zneužití moci, žádné násilí, žádná ohavnost nejstrašnějších tyranů, žádný čin Busirida[^34], Tiberia nebo Jindřicha VIII. nevyrovnal hrubé skutečnosti: pan Fauchelevent odvádí dceru do Anglie, protože tam má řízení.

Slabým hlasem se otázal:

„A kdy odjedeš?“

„Neřekl.“

„A kdy se vrátíš?“

„Také neřekl.“

Marius vstal a chladně se otázal:

„Cosetto, odjedete?“

Cosetta k němu obrátila krásné oči plné úzkosti a jaksi roztržitě odpověděla:

„Kam?“

„Do Anglie? Odjedete?“

„Proč mi vykáš?“

„Ptám se vás, zdali odjedete?“

„Co mám dělat?“ řekla a sepjala ruce.

„Tak tedy vy odjedete?“

„Odjede-li tam otec…“

„Vy tedy odjedete?“

Cosetta vzala Maria za ruku a bez odpovědi mu ji stiskla. „Dobře,“ řekl Marius. „Já tedy půjdu jinam.“

Cosetta význam tohoto slova spíše vycítila, než aby je pochopila. Zbledla, až jí tvář v temnotě zbělela. Zajíkavě se otázala:

„Co tím chceš říci?“

Marius na ni pohleděl, načež pomalu pozdvihl oči k nebi a odpověděl:

„Nic.“

Když opět sklopil zrak, viděl, že se Cosetta na něho usmívá. Úsměv milované ženy je světlo, které zahlédneme ve tmě. „Jak jsme hloupí! Marie, mám nápad.“

„Jaký?“

„Pojeď také, odjedeme-li. Řeknu ti kam. Přijedeš za mnou tam, kde budu.“

Marius teď již nadobro procitl. Zapadl opět do skutečnosti. Vzkřikl na Cosettu:

„Jet s vámi! Zbláznila ses? Na to musí být peníze a já je nemám. Jet do Anglie? Už teď jsem dlužen Courfeyracovi, jednomu z přátel, toho ty neznáš, ani sám nevím kolik, víc než deset louisdorů. A pak, můj starý klobouk nestojí ani za babku, na kabátě vpředu mi chybějí knoflíky, košili mám roztrhanou, lokty mi lezou ven, do bot mi teče; už šest neděl na to raději nemyslím a neřekl jsem ti to. Jsem chudák, Cosetto. Ty mě vidíš jenom večer a miluješ mě; kdybys mě spatřila ve dne, dala bys mi šesták! Jet do Anglie! Vždyť nemám ani na cestovní pas.“

Vrhl se ke stromu, který stál nedaleko, ruce vztáhl nad hlavu, čelo přitiskl ke kůře; necítil ani dřevo, které mu rozdíralo kůži, ani horečku, která mu tepala ve spáncích; stál nepohnutě, div neklesl, jako socha zoufalství.

Dlouho tak zůstal. Do svých zármutků by se člověk mohl propadat věčně.

Konečně se obrátil. Za sebou zaslechl slabý, tichounký zvuk, dušené, sladké a smutné vzlykání.

To se Cosetta rozplakala.

A plakala už dlouho, zatímco Marius vedle ní snil.

Přistoupil k ní, klesl na kolena, pomalu se před ní položil na tvář, vzal do dlaní špičku její nohy, která vyčnívala pod sukní, a políbil ji.

Nebránila mu. Jsou chvíle, kdy žena jako truchlivá a osudu odevzdaná bohyně přijme nábožné vyznání lásky.

„Neplač,“ řekl.

Zašeptala:

„Vždyť musím odjet, a ty nemůžeš přijít za mnou.“

Marius na to:

„Miluješ mě?“

Vzlykajíc odpověděla mu tím rajským slovem, které snad nikdy není tak okouzlující, jako když je proneseno v záplavě slz:

„Zbožňuju tě!“

Pokračoval, a jako by ji jeho hlas něžně hladil:

„Neplač! Už kvůli mně přestaň plakat!“

„Miluješ mě?“ řekla.

Vzal ji za ruku.

„Cosetto, nikdy jsem nikomu nedal čestné slovo, protože z čestného slova mám strach. Cítím, že můj otec stojí vedle mne. Nuže, dávám ti své nejsvětější čestné slovo, že zemru, odejdeš-li ode mne.“

V důrazu, s jakým pronesl ta slova, byl jakýsi slavnostní a klidný smutek, až se Cosetta zachvěla. Pocítila chlad, který nás ovane, kráčí-li mimo nás něco truchlivého a opravdového. Zděšením přestala plakat.

„Teď poslyš,“ pravil. „Zítra mě nečekej.“

„Proč?“

„Čekej mě až pozítří.“

„Ach! A proč?“

„Uvidíš.“

„Celý den tě neuvidím! To je nemožné.“

„Obětujme jediný den, abychom snad získali celý život.“

A Marius polohlasně a pro sebe dodal:

„To je muž, který nic nemění na svých zvycích a návštěvy přijímá jenom večer.“

„O kom to mluvíš?“ otázala se Cosetta.

„Já? Nic jsem neřekl.“

„Máš nějakou naději?“

„Počkej až pozítří.“

„Ty to chceš?“

„Ano, Cosetto.“

Vzala jeho hlavu do obou rukou a vystoupivši na špičky, aby byla tak velká jako on, snažila se spatřit v jeho očích naději.

Marius pokračoval:

„Také si myslím, že je třeba, abys znala mou adresu; může se ledacos přihodit; bydlím u přítele Courfeyraca v ulici Verrerie číslo 16.“

Prohledal kapsu, vytáhl z ní nožík a ostřím vryl do omítky zdi:

__Ulice Verrerie číslo 16.__

Cosetta se mu mezitím znovu zahleděla do očí.

„Řekni mi, co tě napadlo, Marie, tys na něco přišel. Řekni mi to! Ach, řekni mi to, ať mám pěknou noc.“

„Napadlo mě, že je nemožné, aby nás Bůh rozloučil. Čekej mě pozítří.“

„Co si do té doby počnu?“ řekla Cosetta. „Ty jsi venku, chodíš, přecházíš sem tam. Jak jsou muži šťastní! A já tu zůstanu sama. Ach, jak mi bude smutno! Řekni mi, co podnikneš zítra večer?“

„Pokusím se o něco.“

„Budu tedy prosit Boha a myslit na tebe, aby se ti to podařilo. Už se tě neptám, protože si to nepřeješ. Souhlasím. Zítra večer budu zpívat nápěv z _Euryanthy,_ který máš rád. Jednou sis jej přišel poslechnout pod mou okenici. Ale pozítří přijď brzy. Upozorňuju tě, že tě budu čekat za tmy přesně v devět hodin. Můj Bože! Jak je to smutné, že jsou dny tak dlouhé. Rozumíš, úderem deváté hodiny budu v zahradě.“

„A já také!“

Aniž si to řekli, poháněni touž myšlenkou, poslušni elektrických proudů, které dva milence ustavičně spojují, uchváceni láskou i v bolesti, klesli si do náručí a ani si nevšimli, že se jejich rty spojily a oči, pozdvižené k nebi, zářící extází a zalité slzami, se zadívaly na hvězdy.

Zatímco Marius opíral hlavu o strom, probleskla mu hlavou myšlenka; myšlenka, kterou, běda, sám považoval za nerozumnou a nemožnou. Rozhodl se pro čin.

## (7)  
Staré a mladé srdce proti sobě

  

Starému Gillenormandovi bylo v tu dobu přes jedenadevadesát let. Bydlil stále se slečnou Gillenormandovou v ulici Filles-du-Calvaire číslo 6, ve starém domě, který byl jeho. Patřil, jak si snad vzpomínáte, ke starcům, kteří očekávají smrt docela vzpřímeni, na které se navalí věk, ale neshrbí je, a zármutek je ani trochu neohne.

Ale od nějaké doby jeho dcera říkala: „Otec schází.“ Už nepolíčkoval služebné, už netloukl na schodech holí s takovou silou, když Bask dlouho nepřicházel otevřít. Červencová revoluce ho dráždila sotva půl roku. Téměř s klidem se podíval do _Moniteuru_ na spojení slov pan Humblot-Conté, francouzský pair. Stařec byl doopravdy sklíčen. Nesklonil se, nepoddával se, to nebylo ani v jeho tělesné, ani duševní podstatě; ale cítil, že vnitřně polevuje. Čtyři léta zarytě – to slovo se hodí k jeho přesvědčení – čekal Maria; věřil, že ten ničema přece jen jednoho dne zazvoní u jeho dveří; teď se dostal tak daleko, že v některých smutných chvílích si říkal, že jestliže Marius dá na sebe ještě čekat… Myšlenka na smrt mu nebyla tak nesnesitelná jako myšlenka, že snad Maria už neuvidí. Až do toho dne mu nikdy ani na mysl nepřišlo, že by bylo možné, aby Maria už nespatřil; teď však na to často myslíval a mrazilo ho. Jak tomu bývá u přirozených, opravdových citů, Mariova nepřítomnost jenom zvětšovala dědovu lásku k nevděčnému dítěti, které si jen tak pro nic za nic odešlo. V prosincových nocích při desetistupňových mrazech toužíme po sluníčku. Pan Gillenormand byl – nebo se to alespoň domníval – neschopen udělat jako děd první krok vstříc svému vnukovi. „Spíš pojdu,“ říkával si. Nepřipouštěl si ani na okamžik, že je v neprávu, ale na Maria myslil jenom s hlubokou něhou a němým zoufalstvím starého člověka, který je na odchodu do temnot.

Počínal ztrácet zuby a to zvětšovalo jeho smutek.

Pan Gillenormand – aniž si to přiznal, protože by ho to zahanbovalo a zlobilo – nikdy nemiloval žádnou svou milenku tolik, jako miloval Maria.

V pokoji si dal nad hlavami postele pověsit starou podobiznu své druhé, už zemřelé dcery, paní Pontmercyové, podobiznu pořízenou v jejích osmnácti letech, a dal ji umístit tak, aby to byl první předmět, který spatří, jakmile procitne. Ustavičně se na tento portrét díval. Když si jej jednou prohlížel, řekl: „Zdá se mi, že tu podobu vystihuje.“

„Sestřinu?“ pravila slečna Gillermandová. „Ale ano.“

Stařec dodal:

„A jeho také.“

Jednou, když seděl s koleny k sobě přitisknutými a s očima téměř zavřenýma, celý sklíčený, odvážila se mu dcera říci: „Otče, ještě se na něj tolik hněváte?“

Zarazila se, protože si dále netroufala.

„Na koho?“ otázal se.

„Na toho chudáka Maria.“

Pozdvihl starou hlavu, položil na stůl vyhublou a vrásčitou pěst a velmi podrážděným a třesoucím se hlasem vzkřikl:

„Chudák Marius, říkáte? Ten pán je darebák, ničema, domýšlivý nevděčník, bezcitný, bezduchý hrdopych, zlý člověk!“ A obrátil se, aby dcera neviděla, že má slzy na krajíčku.

Tři dny nato po čtyřech hodinách mlčení řekl dceři drsně: „Měl jsem kdysi čest požádat slečnu Gillenormandovou, aby o něm nikdy nemluvila.“

Teta Gillenormandová se vzdala všech pokusů a utvořila si tento hluboký úsudek:

„Otec nikdy mou sestru od té hlouposti nemiloval. Je jasné, že Maria nenávidí.“

„Od té hlouposti“ znamenalo od doby, kdy se provdala za plukovníka.

Ostatně, jak si mohl čtenář domyslit, slečna Gillenormandová s pokusem nahradit Maria svým oblíbencem, hulánským poručíkem, pohořela. Náhradník Théodule u děda neuspěl. Pan Gillenormand záměnu nepřijal. Prázdnota srdce se nevyplní jakoukoliv náhražkou. A Théodulovi, třebas větřil dědictví, se protivila robota vlichocovat se. Stařec nudil hulána a hulán dráždil starce. Poručík Théodule byl sice veselý, ale žvanivý; frivolní, ale vulgární; světák, ale špatný společník; měl milenky, pravda, ale příliš mnoho o nich mluvil, a co bylo ještě horší, mluvil o nich nepěkně. Všechny jeho přednosti měly nějakou vadu. Panu Gillenormandovi se zošklivilo ustavičně poslouchat o úspěších, které získal v okolí kasáren v ulici Babylone. A potom, poručík Théodule přicházel někdy v uniformě s tříbarevnou kokardou. To ho už nadobro znemožnilo. Nakonec pan Gillenormand řekl dceři: „Už mám toho tvého Théodula dost. Přijímej si jeho návštěvy sama, chceš-li. Nemám smysl pro vojáky, když máme mír. Nevím, nemám-li přece jen raději neomalené výtržníky než ty, kdo svou zbraň nikdy z pochvy nevytrhnou a táhnou ji jen za sebou. Řinčení čepelí v bitvě není celkem tak ubohé jako drnkání pochvy o dlažbu. A potom, vypínat se chvastounsky a stahovat se jako ženská, mít šněrovačku pod kyrysem je dvojnásobně směšné. Skutečný chlap je na hony vzdálen každému vychloubání a změkčilosti, není ani žvanil, ani panák. Nech si svého Théodula pro sebe.“

Dcera mu marně říkávala: „Je to přece váš prasynovec.“

Pan Gillenormand byl dědečkem celou duší, ale prastrýcem nebyl ani trochu.

A právě protože měl ducha a protože srovnával, Théodule posloužil jenom k tomu, že pan Gillenormand tím víc Maria postrádal.

Jednoho večera, bylo to 4. června, což starému Gillenormandovi nikterak nevadilo, aby měl v krbu důkladně zatopeno, poslal dceru, která právě šila, do vedlejšího pokoje. Zůstal sám v pokoji plném pastýřských výjevů, nohy si položil na kozlík u krbu, zpola zakrytý velikou devítidílnou bengálskou zástěnou, loktem se přitom opíral o stůl, na němž za zeleným stínidlem hořely dvě svíčky, byl zabořen do vyšívaného křesla, v ruce držel knihu, ale nečetl. Byl oblečen podle módy své doby, jako hejsek z časů Direktoria, a podobal se starému Garatovu[^35] portrétu. Kdyby se byl takto objevil na ulici, lidé by za ním běhali, ale kdykoliv chtěl vyjít, přehodila mu dcera přes ramena široký biskupský plášť, který mu zakrýval šaty. Doma – vyjma chvíle, kdy vstával a uléhal – nikdy nenosil župan. _„V tom vypadá člověk staře,“_ říkával.

Starý Gillenormand myslil na Maria s láskou a trpkostí – a jako obyčejně měla trpkost vrch. Jeho pohněvaná láska pokaždé vzkypěla a zvrátila se v rozhořčení. Dospěl až tam, kdy se snažíme k něčemu se odhodlat a smířit se i s tím, co nás mučí. Právě si v duchu říkal, že už není důvod, proč by se Marius vracel, a kdyby se byl chtěl vrátit, že by to byl už udělal, a že je ho tedy třeba pustit z hlavy. Zkoušel si zvykat na myšlenku, že všechno skončilo a že před smrtí už toho „pána“ neuvidí. Ale všechno se v něm bouřilo; jeho dědovská láska s tím nemohla souhlasit. „Ano,“ říkával, a to bývalo jeho bolestným refrénem, „už se nevrátí!“ Holá hlava mu klesla na prsa a žalostný a zlobný pohled se nejasně upřel na popel v krbu.

Právě když byl ponořen co nejhlouběji do svých úvah, vstoupil starý sluha Bask a otázal se:

„Může pán přijmout pana Maria?“

Stařec se vzpřímil; byl bledý a podobal se mrtvole, která vstává, když ji zasáhne galvanický proud. Všechna krev se mu nahrnula k srdci. Koktal:

„Jakého pana Maria?“

„Nevím,“ odpověděl Bask, vystrašený a vyvedený z míry vzezřením svého pána. „Neviděl jsem ho. Nicoletta mi právě řekla: Je tu nějaký mladý pán; řekněte, že je to pan Marius.“ Pan Gillenormand zajíkavě zašeptal:

„Uveďte ho!“

Zůstal vzpřímen; hlava se mu třásla a oči upíral na dveře. Otevřely se znovu. Vstoupil mladý muž. Byl to Marius.

Marius se zastavil u dveří, jako by čekal, že bude vyzván, aby šel dál.

Ve stínu, který vrhalo stínidlo, nebylo vidět jeho obnošené šaty. Z přítmí se vynořil jenom jeho klidný a vážný, ale podivně smutný obličej.

Starý Gillenormand, všecek strnulý překvapením a radostí, viděl jenom jakousi zář, jako by se objevilo zjevení. Taktak že neomdlel; viděl Maria jakoby za podivnou oslepující mlhou. Byl to skutečně on, byl to skutečně Marius!

Konečně! Po čtyřech letech! Objal ho – abychom tak řek – celého jediným pohledem. Shledal, že je krásný, ušlechtilý, důstojný, velký, že je to hotový muž, že má slušné chování a roztomilý zevnějšek. Měl sto chutí rozevřít náruč, zavolat ho, vrhnout se k němu; srdce mu jihlo radostí, slova, laskavá slova mu bouřila hrudí; všechna láska se konečně prodrala a došla na rty, ale náhlým kontrastem, který byl podkladem jeho povahy, vyšla z toho ze všeho tvrdost. Řekl prudce:

„Co tady chcete?“

Marius rozpačitě odpověděl:

„Pane…“

Pan Gillenormand by byl chtěl, aby se mu Marius vrhl do náručí. Byl nespokojený s Mariem i se sebou. Cítil, že je drsný a Marius chladný. Nesnesitelná a dráždivá úzkost naplnila starce, když pocítil, že vzdor něžnosti a vzrušení, které opanovaly jeho nitro, dokáže být jenom tvrdý. Bylo mu hořko. Nevrle Maria přerušil:

„Nuže, proč jste vlastně přišel?“

Toto „vlastně“ znamenalo: _jestliže mě nepřicházíte políbit._

Marius se podíval na děda, jehož bledý obličej vypadal jako z mramoru.

„Pane…“

Stařec se znovu ozval přísným hlasem:

„Přicházíte žádat za odpuštění? Uznal jste, že jste chybil?“ Domníval se, že uvádí Maria na cestu a že se „dítě“ poddá. Marius se zachvěl; žádalo se na něm, aby popřel otce; sklonil oči a řekl:

„Ne, pane.“

„Nuže,“ zvolal stařec pánovitě, pln plačtivé bolesti a hněvu, „co mi tedy chcete?“

Marius sepjal ruce, postoupil o krok a slabým a třesoucím se hlasem řekl:

„Pane, slitujte se nade mnou!“

To slovo pana Gillenormanda dojalo; kdyby bylo přišlo dříve, bylo by ho obměkčilo, ale přišlo pozdě. Děd vstal; rty měl bílé, čelo se mu stahovalo, oběma rukama se opíral o hůl, ale postavou převyšoval skloněného Maria.

„Já se mám nad vámi slitovat, pane? Mladík žádá o slitování jedenadevadesátiletého starce? Vy vstupujete do života, já odcházím; vy chodíte do divadla, do plesů, do kavárny, hrajete kulečník, jste duchaplný, líbíte se ženám, jste hezký chlapec; já chrchlám prostřed léta nad odvary; vy jste bohatý jediným bohatstvím, které za něco stojí, mne trápí všechny nesnáze stáří, nemoc a osamělost! Vy máte svých dvaatřicet zubů, dobrý žaludek, bystré oko, sílu, chuť k jídlu, zdraví, své radosti, spoustu černých vlasů; já už nemám ani ty bílé, přišel jsem o zuby, nohy mi vypovídají službu, ztrácím paměť, stále si pletu jména tří ulic, ulice Chariot, ulice Chaume a ulice Saint-Claude, takové to se mnou je; a vy máte před sebou budoucnost plnou slunce, já už ani dobře nevidím, tak postupuju do noci; vy jste zamilován, to je pochopitelné, mne nikdo nemiluje; vy mě prosíte, abych se nad vámi smiloval! K čertu, na tohle Molière zapomněl. Hluboce se vám klaním, páni advokáti, jestliže v soudní síni takto žertujete. Jste mi k smíchu!“

A devadesátiletý stařec pokračoval hněvivým a vážným hlasem:

„Tak co vlastně chcete?“

„Pane,“ pravil Marius, „vím, že vám má návštěva není vhod, ale přišel jsem vás jen o něco požádat, a hned zase odejdu.“

„Jste hlupák,“ řekl stařec. „Kdo vám říká, abyste odešel?“ To byl překlad něžné věty, kterou měl na dně srdce:

_„Tak mě přece popros o odpuštění. Vrhni se mi kolem krku!“_

Pan Gillenormand cítil, že Marius za chvíli odejde, že ho špatné přijetí odpuzuje, že ho tvrdost vyhání; to všechno si říkal a jeho bolest se tím jen zvětšovala, ale protože se u něho ihned měnívala v hněv, zvětšovala se i jeho tvrdost. Byl by chtěl, aby to Marius pochopil, a to dráždilo starce k zuřivosti. Pokračoval:

„Jakže! Vy jste se proti mně – svému dědečkovi – prohřešil, opustil jste můj dům a šel bůhvíkam, trápil jste tetu, vedl jste – to je pochopitelné a také pohodlnější – život svobodného pána, hrál jste si na šviháka, vracel jste se domů, kdy se vám zachtělo, bavil jste se, nedal jste o sobě jedinou zprávu, nadělal jste dluhy a ani jste mě nepožádal, abych je zaplatil, rozbíjel jste okna a povykoval, a po čtyřech letech si přijdete ke mně a tohle je vše, co mi máte říci!“

Tento násilnický pokus vnutit vnuka do něžnosti vyvolal jenom Mariovo mlčení. Pan Gillenormand zkřížil paže – při tomto pohybu si počínával obzvlášť pánovitě – a trpce Maria oslovil:

„Dost! Řekl jste, že jste mě přišel o něco požádat. Nuže, oč? Co je to? Mluvte!“

„Pane,“ řekl Marius s pohledem člověka, jenž cítí, že padá do propasti, „přicházím vás požádat o dovolení, abych se směl oženit.“

Pan Gillenormand zazvonil. Bask otevřel dveře.

„Zavolejte mou dceru.“

Za vteřinu se dveře znovu otevřely; slečna Gillenormandová přišla, ale nevstoupila; Marius stál mlčky, s rukama svěšenýma jako zločinec; pan Gillenormand přecházel sem tam po délce i po šířce pokoje. Obrátil se k dceři a řekl jí:

„To nic. To je pan Marius. Přivítejte ho! Pán se bude ženit. To je všechno. Odejděte!“

Strohý a drsný hlas starcův věstil neobyčejné vyvrcholení prch­livosti. Teta se ustrašeně podívala na Maria, zdálo se, že ho nepoznává, nepřistoupila k němu, neřekla ani slůvko a zmizela po otcově rozkazu rychleji než stéblo ve vichru. Starý Gillenormand se zatím opřel o krb.

„Vy se tedy ženíte. Ve dvaceti letech. Už jste si to zařídil. Stačí vám jenom požádat o svolení. Formalita! Posaďte se, pane. Nuže, měli jste revoluci od té doby, co jsem neměl čest vás spatřit. Jakobíni nabyli vrchu. To jste byl asi spokojen, že? Nejste snad od té doby, co jste baronem, republikán? Ale s tím se už vyrovnáte. Republika se hodí k baronskému titulu. Máte snad Červencový řád? Dobýval jste také Louvre, pane? Tady docela blízko v ulici Saint-Antoine – naproti ulici Nonnains ďHyères – je ve třetím poschodí zazděna kulka s nápisem: 28. července 1830. Jděte se na ni podívat. Pěkně to vypadá! Ach, ti vaši přátelé dělají hezké věci! A ještě mě napadá, nekopou snad studnu na místě, kde býval pomník vévody berryjského? Tak vy se tedy chcete oženit? A s kým? Nechci být všetečný, ale mohu se zeptat s kým?“ Umlkl, a než Marius mohl odpovědět, prudce dodal:

„Ach, vy jistě máte postavení. Zbohatl jste? Kolik vyděláváte jako advokát?“

„Nic,“ odpověděl Marius s jakousi téměř divokou pevností a odhodlaností.

„Nic? Vy máte na živobytí jenom dvanáct set franků, které vám dávám?“

Marius neodpověděl. Pan Gillenormand pokračoval:

„Ach, rozumím, dívka je bohatá?“

„Jako já.“

„Jakže? Nemá věno?“

„Ne.“

„Ale má na ně vyhlídky?“

„Nemyslím.“

„Tedy nemá ani košili. Kdo je její otec?“

„Nevím.“

„A jak se jmenuje?“

„Slečna Faucheleventová.“

„Fauche – Jak?“

„Faucheleventová.“

„Fíííííí!“ ozval se stařec.

„Pane,“ zvolal Marius.

Pan Gillenormand umlkl a pokračoval, jako by hovořil jenom pro sebe:

„Tak, tak, jedenadvacet let, dvanáct set franků ročně a paní baronka Pontmercyová bude chodit k hokynářce pro petržel za dva sou.“

„Pane,“ pravil Marius zmaten, že mu mizí poslední naděje, „snažně vás prosím! Zapřísahám vás pro živého Boha, se sepjatýma rukama, pane, vrhám se vám k nohám, dovolte mi, abych si ji směl vzít.“

Stařec vybuchl v pronikavý a zlověstný smích, přerušovaný záchvaty kašle:

„Ach, ach, ach! Vy jste si řekl: Safra, teď půjdu k tomu starému copaři, k tomu nemožnému bláznovi. Škoda, že ještě nejsem plnoletý. To bych mu poslal jenom notářsky ověřené oznámení sňatku a nemusil bych čekat na jeho milosti! Řekl bych mu: starý hlupáku, to jsi rád, že mě zase vidíš, co? Mám chuť se ženit, mám chuť vzít si slečnu tu a tu, dceru pana toho a toho, nemám střevíce, ona nemá košili, mám chuť zahodit své postavení, svou budoucnost, mládí, život, rád bych se i se ženou ponořil až po krk do bídy. Tak jsem se rozhodl a ty musíš souhlasit! A starý šosák svolí. Dělej si, chlapče, co chceš, přivaž si tedy kámen na krk, ožeň se s tou svou Pousseleventovou, nebo snad Coupeleventovou… Nikdy, pane, nikdy!“

„Dědečku!“

„Nikdy!“

Při zvuku, s jakým bylo toto „nikdy“ vysloveno, ztratil Marius všechnu naději. Volnými kroky a se svěšenou hlavou přešel pokoj; vrávoral, podobal se spíše umírajícímu než tomu, kdo odchází. Pan Gillenormand ho sledoval a ve chvíli, kdy Marius otevřel dveře a chystal se odejít, učinil se stařeckou čilostí pánovitých a zhýčkaných kmetů čtyři kroky, uchopil Maria za límec, energicky ho vtáhl do pokoje, vrhl ho do křesla a řekl:

„Pověz mi o tom!“

Tento obrat způsobilo slovíčko _dědečku,_ které Mariovi uklouzlo.

Marius ho rozpačitě pozoroval. Pohyblivý obličej pana Gillenormanda vyjadřoval jenom drsné a nevyslovitelné dobráctví. Stařec ustoupil dědovi.

„Nu tak, mluv, vypravuj mi o svých milostných pletkách, svěř se mi! Hrome, jak jsou dnešní mladí lidé hloupí!“

„Dědečku,“ pravil Marius.

Celý starcův obličej zazářil nevyslovitelným blahem.

„Ano, tak je to dobré, říkej mi dědečku a uvidíš.“

V jeho prudkosti bylo nyní něco dobráckého, měkkého, upřímného a tak otcovského, že Marius byl tím náhlým přechodem ze zoufalství k naději ohromen a opojen. Seděl u stolu, světlo svíček zdůraznilo sešlost jeho oděvu a pan Gillenormand si jej s údivem prohlížel.

„Nuže, dědečku,“ pravil Marius.

„Ach,“ přerušil ho pan Gillenormand, „ty opravdu nemáš jediný sou? Jsi oblečen jako zloděj!“

Prohrabal zásuvku, vytáhl z ní tobolku, kterou položil na stůl:

„Tu máš, tady je sto louisdorů, kup si klobouk.“

„Dědečku,“ pokračoval Marius, „můj dobrý dědečku, kdybyste věděl! Miluji. Vy si to nedovedete představit. Poprvé jsem ji spatřil v Lucemburské zahradě; přicházívala tam; zpočátku jsem si jí mnoho nevšímal, ale pak, nevím, jak se to stalo, jsem se zamiloval. Ach, jak jsem byl nešťastný! Nyní ji konečně vídám, u ní, otec o tom neví; představte si, mají odjet! Vídáme se na zahradě, večer; otec ji chce vzít s sebou do Anglie, a tu jsem si řekl: půjdu k dědečkovi a všechno mu povím. Zbláznil bych se, zemřel bych, rozstonal bych se, skočil bych do vody. Rozhodně se s ní chci oženit, jinak zešílím. To je všechno a nemyslím, že bych byl na něco zapomněl. Bydlí v zahradě, kde jsou mřížová vrata, v ulici Plumet. Je to nedaleko Invalidovny.“

Starý Gillenormand se posadil vedle Maria a zářil. Naslouchal, vychutnával zvuk jeho hlasu a zároveň si s chutí důkladně šňupnul. Při slovech, „ulice Plumet“ přestal vdechovat a zbytek tabáku nechal spadnout na kolena:

„Ulice Plumet! Říkáš ulice Plumet? Podívejme se! Nejsou tam nedaleko kasárna? Ale ano, tak je to. Tvůj bratranec Théodule mi o ní vypravoval. Hulán, důstojník. – Holčička, přítelíčku, holčička. – Nu ovšem, ulice Plumet. Kdysi se jí říkalo ulice Blomet. Už si vzpomínám. O té maličké za mříží v ulici Plumet jsem už slyšel. V zahradě. Pamela. Nemáš špatný vkus. Je prý hezoučká. Mezi námi, zdá se mi, že ten hlupák hulán se jí trochu dvořil. Nevím, kam to až došlo. Na tom konečně nezáleží. Ostatně nelze mu věřit. Chlubí se. Marie! Shledávám, že je docela správné, že chlapec jako ty je zamilován. To patří k tvému věku. Mám tě raději jako milovníka než jako jakobína. Raději tě vidím zakoukaného do nějaké zástěrky, hrome, a třeba do dvaceti zástěrek, než do pana Robespierra! Co mě se týká, musím si spravedlivě říci, že ze všech sansculottů[^36] jsem měl rád jenom ženy. Hezké holky jsou hezké holky! U čerta! Proti tomu nelze nic namítat. A maličká tě tedy přijímá, aniž otec o tom ví. To je v pořádku. Také jsem měl taková dobrodružství. A nejedno. Víš, jak se to dělá? Nebere se to tak vážně; člověk se nevrhá do tragédie; nekončí se sňatkem a panem starostou. Člověk je docela jednoduše duchaplným chytrým chlapcem. Má rozum. Uklouzněte, smrtelníci, ale nežeňte se. Přijdeš k dědečkovi, který je v jádru dobrý člověk a má vždycky nějaký balíček louisdorů ve staré zásuvce; řekne se mu: Dědečku, takhle to vypadá. Je třeba, aby mládí bouřilo a stáří zůstávalo za pecí. Byl jsem také mladý a ty taky zestárneš. Nu tak, chlapče, co ti dávám, vrátíš jednou svému vnukovi. Tady máš dvě stě pistolí. Bav se! Hrome! Není nad to. Tak se to dělá! Člověk se nežení, ale nic si neodpírá. Však mi rozumíš, že?“

Marius, zkamenělý a neschopen slova, zavrtěl hlavou na znamení, že nerozumí.

Stařec propukl v smích, zamrkal starým víčkem, pleskl Maria po koleně, se záhadným a zářivým pohledem se mu zadíval do očí a s jemným pokrčením ramen řekl:

„Hlupáčku, udělej si z ní milenku!“

Marius zbledl. Nerozuměl tomu, co děd právě řekl. Povídání o ulici Blomet, o Pamele, o kasárnách, o hulánovi přešlo kolem Maria jako přelud. Z toho se nic nemohlo vztahovat na Cosettu, která byla jako lilie. Stařec blouznil. Ale jeho blouznění vyústilo ve slově, které Marius pochopil a které bylo pro Cosettu smrtelnou urážkou. Věta _udělej si z ní milenku_ projela srdcem přísného mladíka jako meč.

Vstal, zvedl ze země klobouk a klidným a pevným krokem kráčel ke dveřím. Tam se otočil, hluboce se dědovi poklonil, vztyčil hlavu a řekl:

„Před pěti lety jste urazil mého otce; dnes urážíte mou nastávající. Už vás o nic nežádám, pane. Sbohem!“

Starý Gillenormand v úžasu pootevřel ústa, rozhodil paže, pokusil se vstát, ale než mohl pronést slovo, dveře se zavřely a Marius zmizel.

Stařec zůstal chvíli bez hnutí, jako bleskem omráčený; nemohl ani promluvit, ani vydechnout, jako by mu něčí ruka stáhla hrdlo. Konečně se vymrštil z křesla, běžel ke dveřím, jak lze běžet v jedenadevadesáti letech, otevřel je a vykřikl: „Pomoc! Pomoc!“

Přiběhla dcera, potom služebnictvo. Naříkavým chrapotem stařec pokračoval:

„Běžte za ním. Přiveďte ho. Co jsem mu udělal? Je šílený! Odchází! Ach, můj Bože! Ach můj Bože! Teď už se mi nikdy nevrátí.“

Šel k oknu, které vedlo na ulici, starýma roztřesenýma rukama je otevřel, naklonil se, zatímco ho Bask a Nicoletta zezadu drželi, a volal:

„Marie! Marie! Marie! Marie!“

Ale Marius, který v tu chvíli zahýbal za roh ulice Saint-Louis, už ho nemohl slyšet.

Devadesátiletý stařec dvakrát nebo třikrát s úzkostí zalomil rukama, vrávoravě vycouval od okna a zhroutil se do křesla, bez tepu, bezhlesně, bez slz. Potřásal hlavou, tupě pohyboval rty a v očích i v duši mu utkvělo cosi ponurého a hlubokého, co se podobalo noci.

  

[^33]: Hrdina románu Louveta de Couvray Lásky rytíře Faublase (1787–90) a Henriho Monniera Paměti Josepha Prudhomma – první požitkářský sukničkář, druhý frázovitý šosák.

[^34]: Postava z egyptského bájesloví.

[^35]: Slavný zpěvák.

[^36]: Z franc. _sans culotte_ – bez kalhot; odpůrci feudalismu nazýváni podle toho, že nenosili kalhoty ke kolenům, nýbrž dlouhé.
